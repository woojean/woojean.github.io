---
layout: post
title:  "《答橫渠張子厚先生書》"
date: 2017-04-05 00:00:06
categories: 泛读笔记
tags: 〇
excerpt: ""
---

橫渠張子問於先生曰："定性未能不動，猶累於外物，何如？"先生因作是篇。

所謂定者，動亦定，靜亦定，無將迎，無內外。茍以外物為外，牽己而從之，是以己性為有內外也。且**以己性為隨物於外，則當其在外時，何者為在內？**是有意於絕外誘，而不知性之無內外也。既以內外為二本，則又烏可遽語定哉！

夫**天地之常，以其心普萬物而無心；聖人之常，以其情順萬物而無情**。故**君子之學，莫若廓然而大公，物來而順應**。《易》曰："貞吉，悔亡，憧憧往來，朋從爾思。"茍規規於外誘之除，將見滅於東而生於西也，非惟日之不足，顧其端無窮，不可得而除也。

人之情各有所蔽，故不能適道，大率患在於自私而用智。**自私，則不能以有為為應跡；用智，則不能以明覺為自然**。今以惡外物之心，而求照無物之地，是反鑒而索照也。《易》曰："艮其背，不獲其身。行其庭，不見其人。"孟氏亦曰："所惡於智者，為其鑿也。"**與其非外而是內，不若內外之兩忘也。**兩忘，則澄然無事矣。無事則定，定則明，明則尚何應物之為累哉！

聖人之喜，以物之當喜；聖人之怒，以物之當怒。是聖人之喜怒，不系於心而系於物也。是則聖人豈不應於物哉？烏得以從外者為非，而更求在內者為是也？今以自私用智之喜怒，而視聖人喜怒之正，為何如哉？夫**人之情易發而難制者，唯怒為甚。第能於怒時遽忘其怒，而觀理之是非，亦可見外誘之不足惡，而於道亦思過半矣**。