---
layout: post
title:  "牛头法融《心铭》"
date: 2024-07-21 00:00:01
categories: 其他
tags: 历代禅师
excerpt: ""
---

* content
{:toc}

心性不生，何须知见。本无一法，谁论熏炼。

往返无端，追寻不见。一切莫作，明寂自现。

前际如空，知处迷宗。分明照境，随照冥蒙。

一心有滞，诸法不通。去来自尔，胡假推穷。

生无生相，生照一同。欲得心净，无心用功。

纵横无照，最为微妙。知法无知，无知知要。

将心守静，犹未离病。生死忘怀，即是本性。

至理无诠，非解非缠。灵通应物，常在目前。

目前无物，无物宛然。不劳智鉴，体自虚玄。

念起念灭，前后无别。后念不生，前念自绝。

三世无物，无心无佛。众生无心，依无心出。

分别凡圣，烦恼转盛。计校乖常，求真背正。

双泯对治，湛然明净。不须功巧，守婴儿行。

惺惺了知，见网转弥。寂寂无见，暗室不移。

惺惺无妄，寂寂明亮。万象常真，森罗一相。

去来坐立，一切莫执。决定无方，谁为出入。

无合无散，不迟不疾。明寂自然，不可言及。

心无异心，不断贪淫。性空自离，任运浮沉。

非清非浊，非浅非深。本来非古，见在非今。

见在无住，见在本心。本来不存，本来即今。

菩提本有，不须用守。烦恼本无，不须用除。

灵知自照，万法归如。无归无受，绝观忘守。

四德不生，三身本有。六根对境，分别非识。

一心无妄，万缘调直。心性本齐，同居不携。

无心顺物，随处幽栖。觉由不觉，即觉无觉。

得失两边，谁论好恶。一切有为，本无造作。

知心不心，无病无药。迷时舍事，悟罢非异。

本无可取，今何用弃。谓有魔兴，言空象备。

莫灭凡情，唯教息意。意无心灭，心无行绝。

不用证空，自然明彻。灭尽生死，冥心入理。

开目见相，心随境起。心外无境，境外无心。

将心灭境，彼此由侵。心寂境如，不遣不拘。

境随心灭，心随境无。两处不生，寂静虚明。

菩提影现，心水常清。德性如愚，不立亲疏。

宠辱不变，不择所居。诸缘顿息，一切不忆。

永日如夜，永夜如日。外似顽嚣，内心虚真。

对境不动，有力大人。无人无见，无见常现。

通达一切，未尝不遍。思惟转昏，迷乱精魂。

将心止动，转止转奔。万法无所，唯有一门。

不入不出，非喧非静。声闻缘觉，智不能论。

实无一物，妙智独存。本际虚冲，非心所穷。

正觉无觉，真空不空。三世诸佛，皆乘此宗。

此宗豪末，沙界含容。一切莫顾，安心无处。

无处安心，虚明自露。寂静不生，放旷纵横。

所作无滞，去住皆平。慧日寂寂，定光明明。

照无相苑，朗涅槃城。诸缘忘毕，诠神定质。

不起法座，安眠虚室。乐道恬然，优游真实。

无为无得，依无自出。

