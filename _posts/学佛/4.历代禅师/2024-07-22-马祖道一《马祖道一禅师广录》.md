---
layout: post
title:  "马祖道一《马祖道一禅师广录》"
date: 2024-07-22 00:00:01
categories: 学佛
tags: 历代禅师
excerpt: ""
---

* content
{:toc}

江西道一禅师，汉州什方县人也，姓马氏，本邑罗汉寺出家。容貌奇异，牛行虎视，引舌过鼻，足下有二轮文。幼岁依资州唐和尚落发，受具于渝州圆律师。

唐开元中，习定于衡岳传法院，遇让和尚，知是法器。问曰：大德坐禅图什么。师曰：图作佛。让乃取一砖，于彼庵前磨。师曰：磨砖作么。让曰：磨作镜。师曰：磨砖岂得成镜。让曰：磨砖既不成镜，坐禅岂得成佛耶。

师曰：如何即是。让曰：如牛驾车，车不行，打车即是，打牛即是。师无对。让又曰：<font style="color:red">汝为学坐禅？为学坐佛？若学坐禅，禅非坐卧；若学坐佛，佛非定相。于无住法，不应取舍。汝若坐佛，即是杀佛，若执坐相，非达其理。</font>师闻示诲，如饮醍醐。

```
禅非坐卧，佛非定相。
```

礼拜问曰：如何用心，即合无相三昧？让曰：汝学心地法门，如下种子，我说法要，譬彼天泽。汝缘合故。当见其道。又问曰：道非色相，云何能见？让曰：<font style="color:red">心地法眼能见乎道，无相三昧，亦复然矣。</font>师曰：有成坏否？让曰：若以成坏聚散而见道者，非见道也，听吾偈。曰：
心地含诸种，遇泽悉皆萌。
三昧华无相，何坏复何成。
师蒙开悟，心意超然，侍奉十秋，日益玄奥。

初六祖，谓让和尚云：西天般若多罗谶，汝足下出一马驹，蹋杀天下人，盖谓师也。让弟子六人，惟师密受心印。始自建阳佛迹岭，迁至临川。次至南康龚公山，大历中，隶名于钟陵开元寺。时，连帅路嗣恭，聆风景慕，亲受宗旨。由是，四方学者，云集座下。让和尚闻师阐化江西，问众曰：道一为众说法否。众曰：已为众说法。让曰：总未见人持个消息来。遂遣一僧往彼。俟伊上堂时，但问作么生，待渠有语记取来。僧依教往问之。师曰：自从胡乱后三十年，不少盐酱。僧回：举似让。让然之。师入室弟子，一百三十九人，各为一方宗主，转化无穷。

师于贞元四年正月中，登建昌石门山，于林中经行，见洞壑平坦。谓侍者曰：吾之朽质，当于来月归兹地矣。言讫而回。既而示疾，院主问：和尚近日尊候如何？师曰：日面佛月面佛。二月一日沐浴，跏趺入灭。元和中，谥大寂禅师，塔曰大庄严。

祖示众云：汝等诸人，各信<font style="color:red">自心是佛，此心即佛。</font>达磨大师，从南天竺国，来至中华，传<font style="color:blue">上乘一心之法</font>，令汝等开悟。又引楞伽经，以印众生心地，恐汝颠倒不信，此一心之法，各各有之，故楞伽经，以佛语心为宗，无门为法门。<font style="color:red">夫求法者，应无所求，心外无别佛，佛外无别心。</font>不取善不舍恶，净秽两边俱不依怙，达罪性空，念念不可得。

无自性故，故三界唯心。森罗及万象，一法之所印。<font style="color:red">凡所见色，皆是见心，心不自心。因色故有。</font>汝但随时言说，即事即理，都无所碍。菩提道果，亦复如是。于心所生，即名为色，知色空故，生即不生。若了此意，乃可随时着衣吃饭，长养圣胎，任运过时，更有何事。汝受吾教，听吾偈曰：
心地随时说，菩提亦只宁。
事理俱无碍，当生即不生。

僧问：如何是修道？曰：道不属修，若言修得，修成还坏，即同声闻。若言不修，即同凡夫。又问：作何见解，即得达道。祖曰：自性本来具足，但于善恶事中不滞，唤作修道人。取善舍恶，观空入定，即属造作。更若向外驰求，转疏转远。但尽三界心量，一念妄心，即是三界生死根本。但无一念，即除生死根本。即得法王无上珍宝。无量劫来，凡夫妄想，谄曲邪伪，我慢贡高，合为一体。

故经云：但以众法合成此身，起时唯法起，灭时唯法灭。此法起时，不言我起，灭时不言我灭。前念后念中念，念念不相待，念念寂灭，唤作<font style="color:blue">海印三昧</font>。摄一切法，如百千异流，同归大海，都名海水，住于一味，即摄众味。住于大海，即混诸流。如人在大海中浴，即用一切水。所以声闻悟迷，凡夫迷悟。声闻不知圣心，本无地位因果阶级，心量妄想，修因证果，住于空定，八万劫二万劫，虽即已悟，悟已却迷。诸菩萨，观如地狱苦，沈空滞寂，不见佛性，若是上根众生，忽尔遇善知识指示，言下领会，更不历于阶级地位，顿悟本性。

故经云：凡夫有反覆心，而声闻无也。对迷说悟，本既无迷，悟亦不立。<font style="color:red">一切众生，从无量劫来，不出法性三昧。</font>长在法性三昧中，着衣吃饭，言谈祗对，六根运用，一切施为，尽是法性。不解返源，随名逐相，迷情妄起，造种种业。若能一念返照，全体圣心。汝等诸人，各达自心，莫记吾语。纵饶说得河沙道理，其心亦不增，纵说不得。其心亦不减。说得亦是汝心，说不得亦是汝心。乃至分身放光，现十八变，不如还我死灰来。淋过死灰无力，喻声闻妄修因证果。未淋过死灰有力，喻菩萨道业纯熟。诸恶不染。若说如来权教三藏，河沙劫说不尽，犹如钩锁亦不断绝。若悟圣心，总无余事，久立珍重。

示众云：<font style="color:red">道不用修，但莫污染。</font>何为污染？但有生死心，造作趋向，皆是污染。<font style="color:red">若欲直会其道，平常心是道。何谓平常心？无造作，无是非，无取舍，无断常，无凡无圣。</font>经云：非凡夫行，非圣贤行，是菩萨行。只如今行住坐卧，应机接物，尽是道，道即是法界。乃至河沙妙用，不出法界。若不然者，云何言心地法门，云何言无尽灯。一切法，皆是心法，一切名。皆是心名。万法皆从心生，心为万法之根本。

经云：识心达本源，故号为沙门。名等义等，一切诸法皆等，纯一无杂。若于教门中得，随时自在，建立法界，尽是法界。若立真如，尽是真如。若立理，一切法尽是理。若立事，一切法尽是事。举一千从，理事无别，尽是妙用，更无别理，皆由心之回转。譬如月影有若干，真月无若干。诸源水有若干，水性无若干。森罗万象有若干，虚空无若干。说道理有若干，无碍慧无若干。种种成立，皆由一心也。建立亦得，扫荡亦得，尽是妙用，尽是自家。<font style="color:red">非离真而有立处，立处即真，尽是自家体，若不然者，更是何人。</font>

一切法皆是佛法，诸法即是解脱，解脱者即是真如，诸法不出于真如。行住坐卧，悉是不思议用，不待时节。经云：在在处处，则为有佛。佛是能仁，有智慧，善机性，能破一切众生疑网，出离有无等缚。凡圣情尽，人法俱空，转无等伦，超于数量，所作无碍，事理双通，如天起云，忽有还无，不留碍迹，犹如画水成文，不生不灭，是大寂灭。在缠名如来藏，出缠名净法身。法身无穷，体无增减，能大能小，能方能圆，应物现形，如水中月，滔滔运用，不立根栽，不尽有为，不住无为。

有为是无为家用，无为是有为家依，不住于依。故云如空无所依。心生灭义，心真如义。<font style="color:red">心真如者，譬如明镜照像，镜喻于心，像喻诸法，若心取法即涉外。因缘即是生灭义，不取诸法，即是真如义。</font>声闻闻见佛性，菩萨眼见佛性，了达无二，名平等性。性无有异，用则不同，在迷为识，在悟为智，顺理为悟，顺事为迷，迷即迷自家本心，悟即悟自家本性，一悟永悟，不复更迷。

如日出时不合于暗，智慧日出，不与烦恼暗俱。了心及境界，妄想即不生，妄想既不生，即是无生法忍。本有今有，不假修道坐禅，不修不坐，即是如来清净禅。如今若见此理真正，不造诸业，随分过生，一衣一衲，坐起相随，戒行增薰，积于净业，但能如是，何虑不通，久立诸人珍重。

<font style="color:orange">西堂百丈南泉</font>，侍祖玩月次。祖曰：正恁么时如何？西堂云：正好供养。百丈云：正好修行。南泉拂袖便去。祖云：经入藏，禅归海，唯有普愿，独超物外（西堂藏、百丈海、南泉愿）。南泉为众僧行粥次，祖问：桶里是甚么？泉曰：这老汉合取口，作恁么语话，祖便休。

百丈问：如何是佛旨趣？祖云：正是汝放身命处。


<font style="color:orange">大珠</font>初参祖，祖问曰：从何处来？曰越州大云寺来。祖曰：来此拟须何事？曰来求佛法。祖曰：自家宝藏不顾，抛家散走作什么，我这里，一物也无，求甚么佛法。珠遂礼拜，问曰：阿那个是慧海自家宝藏？祖曰？<font style="color:red">即今问我者，是汝宝藏，一切具足，更无欠少，使用自在，何假向外求觅。</font>珠于言下，自识本心，不由知觉，踊跃礼谢，师事六载，后归，自撰顿悟入道要门论一卷。祖见之，告众云：越州有大珠，圆明光透自在，无遮障处也。

<font style="color:orange">泐潭法会</font>禅师，问祖云：如何是西来祖师意？祖曰：低声近前来，会便近前。祖打一掴云：六耳不同谋，来日来。会至来日，犹入法堂云，请和尚道。祖云：且去，待老汉上堂时出来，与汝证明，会乃悟。云谢大众证明，乃绕法堂一匝，便去。

<font style="color:orange">泐潭惟建</font>禅师，一日在法堂后坐禅。祖见之，乃吹建耳两吹，建起定见是祖，却复入定。祖归方丈，令侍者持一碗茶与建，建不顾，便自归堂。

<font style="color:orange">石巩慧藏</font>禅师，本以弋猎为务，恶见沙门。因逐群鹿，从祖庵前过，祖乃迎之。藏问：和尚见鹿过否？祖曰：汝是何人？曰：猎者。祖曰：汝解射否？曰：解射。祖曰：汝一箭射几个？曰：一箭射一个。祖曰：汝不解射。曰：和尚解射否？祖曰：解射。曰：和尚一箭射几个？曰：一箭射一群。曰：彼此是命，何用射他一群？祖曰：汝既知如是，何不自射。曰：若教某甲自射，即无下手处。祖曰：这汉，旷劫无明烦恼，今日顿息。藏当时毁弃弓箭，自以刀截发，投祖出家。一日在厨作务次，祖问曰：作什么？曰：牧牛。祖曰：作么生牧？曰：一回入草去，便把鼻孔拽来。祖曰：子真牧牛。

僧问祖云：请和尚离四句绝百非，直指某甲西来意。祖云：我今日无心情，汝去问取智藏。其僧乃问藏。藏云：汝何不问取和尚。僧云：和尚令某甲来问上座。藏以手摩头云，今日头痛，汝去问海师兄。其僧又去问海。海云：我这里却不会。僧乃举似祖，祖云：藏头白，海头黑。

<font style="color:orange">麻谷宝彻</font>禅师，一日随祖行次。问：如何是大涅槃？祖云：急。彻云：急个什么？祖云：看水。

<font style="color:orange">大梅山法常</font>禅师，初参祖，问：如何是佛。祖云：<font style="color:red">即心是佛</font>。常即大悟。后居大梅山，祖闻师住山，乃令一僧到问云：和尚见马师，得个什么，便住此山。常云：马师向我道，即心是佛，我便向这里住。僧云：马师近日佛法又别。常云：作么生别？僧云：近日又道，非心非佛。常云：这老汉惑乱人，未有了日，任汝非心非佛，我只管即心即佛。其僧回举似祖，祖云：梅子熟也。

<font style="color:orange">汾州无业</font>禅师参祖，祖睹其状貌瑰伟，语音如钟，乃曰：巍巍佛堂，其中无佛。业礼跪而问曰：三乘文学，粗穷其旨，常闻禅门即心是佛，实未能了。祖曰：<font style="color:red">只未了底心即是，更无别物。</font>业又问：如何是祖师西来密传心印？祖曰：大德正闹在，且去别时来。业才出，祖召曰：大德。业回首。祖云：是什么？业便领悟礼拜。祖云：这钝汉，礼拜作么。

<font style="color:orange">邓隐峰</font>辞祖，祖曰：甚处去？云：石头去。祖曰：石头路滑。云：竿木随身，逢场作戏，便去。才到石头，乃绕禅床一匝，振锡一下，问：是何宗旨？头曰：苍天苍天。峰无语却回举似祖。祖曰：汝更去，见他道苍天苍天，汝便嘘两声。峰又去，一依前问，头乃嘘两声。峰又无语，归举似祖。祖曰：向汝道石头路滑。

峰一日推土车次，祖展脚在路上坐。峰云：请师收足。祖云：已展不收。峰云：已进不退，乃推车碾过。祖脚损，归法堂，执斧子云：适来碾损老僧脚底出来。峰便出，于祖前引颈，祖乃置斧。

<font style="color:orange">石臼和尚</font>初参祖，祖问：什么处来？臼云：乌臼来。祖云：乌臼近日有何言句？臼云：几人于此茫然在。祖云：茫然且置，悄然一句作么生？臼乃近前三步。祖云：我有七棒，寄打乌臼，你还甘否？臼云：和尚先吃，某甲后甘，却回乌臼。

<font style="color:orange">亮座主</font>参祖。祖问曰：见说座主大讲得经论，是否？亮云：不敢。祖曰：将甚么讲？亮云：将心讲。祖曰：心如工伎儿，意如和伎者，争解得经。亮抗声云：心既讲不得，虚空莫讲得么？祖曰：却是虚空讲得。亮不肯，便出，将下阶，祖召云：座主。亮回首，豁然大悟，便礼拜。祖曰：这钝根阿师，礼拜作么。亮归寺，告听众曰：某甲所讲经论，谓无人及得，今日被马大师一问，平生工夫，冰消瓦解，径入西山，更无踪迹。

<font style="color:orange">洪州水老</font>和尚初参祖。问：如何是西来的的意。祖云：礼拜着。老才礼拜，祖便与一蹋。老大悟，起来抚掌呵呵大笑云：也大奇，也大奇，百千三昧，无量妙义，只向一毛头上，便识得根源去。便礼拜而退。后告众云：自从一吃马师蹋，直至如今笑不休。

<font style="color:orange">庞居士</font>问祖云：不与万法为侣者，是甚么人？祖曰：待汝一口吸尽西江水，即向汝道。又问祖云：不昧本来人，请师高着眼。祖直下觑。士云：一种没弦琴，唯师弹得妙。师直上觑，士乃作礼。祖归方丈，士随后入曰：适来弄巧成拙。又问：如水无筋骨？能胜万斛舟，此理如何？祖曰：这里无水亦无舟，说甚么筋骨？

僧问：和尚为甚么说即心即佛？祖曰：为止小儿啼。曰：啼止时如何。祖曰：非心非佛。曰：除此二种人来，如何指示？祖曰：向伊道不是物。曰：忽遇其中人来时如何？祖曰：且教伊体会大道。

问：如何是西来意？祖曰：即今是甚么意。

僧问：如何得合道？祖曰：我早不合道。问：如何是西来意？祖便打曰：我若不打汝，诸方笑我也。

有小师<font style="color:orange">耽源</font>，行脚回，于祖前画个圆相，就上拜了立。祖曰：汝莫欲作佛否？曰：某甲不解捏目。祖曰：吾不如汝。小师不对。

有僧，于祖前，作四画，上一画长，下三画短。曰不得道一画长三画短，离四句绝百非，请和尚答某甲。祖乃画地一画曰：不得道长短，答汝了也。

祖令僧驰书与<font style="color:orange">径山钦和尚</font>，书中画一圆相。径山才开见，索笔，于中着一点。后有僧，举似忠国师，国师云：钦师，犹被马师惑。

有讲僧来问曰：未审禅宗传持何法？祖却问曰：座主传持何法？主曰：忝讲得经论二十余本。祖曰：莫是狮子儿否？主曰：不敢。祖作嘘嘘声。主曰：此是法。祖曰：是甚么法？主曰：狮子出窟法。祖乃默然。主曰：此亦是法。祖曰：是甚么法？主曰：狮子在窟法。祖曰：不出不入，是甚么法？主无对。遂辞出门。祖召曰：座主。主回首。祖曰：是甚么？主亦无对。祖曰：这钝根阿师。

<font style="color:orange">洪州廉使</font>问曰：吃酒肉即是？不吃即是？祖曰：若吃是中丞禄，不吃是中丞福。

<font style="color:orange">药山惟俨</font>禅师，初参石头，便问：三乘十二分教，某甲粗知，常闻南方直指人心见性成佛，实未明了，伏望和尚慈悲指示。头曰：恁么也不得，不恁么也不得，恁么不恁么总不得，子作么生？山罔措。头曰：子因缘不在此，且往马大师处去。山禀命，恭礼祖，仍伸前问。祖曰：我有时教伊扬眉瞬目，有时不教伊扬眉瞬目，有时扬眉瞬目者是，有时扬眉瞬目者不是，子作么生？山于言下契悟。便礼拜。祖曰：你见甚么道理便礼拜？山曰：某甲在石头处，如蚊子上铁牛。祖曰：汝既如是，善自护持。侍奉三年。一日祖问之曰：子近日见处作么生？山曰：皮肤脱落尽，唯有一真实。祖曰：子之所得，可谓协于心体，布于四肢，既然如是，将三条篾来，束取肚皮，随处住山去。山曰：某甲又是何人，敢言住山。祖曰：不然，未有常行而不住，未有常住而不行，欲益无所益，欲为无所为，宜作舟航，无久住此。山乃辞祖。

<font style="color:orange">丹霞天然</font>禅师再参祖，未参礼，便入僧堂内，骑圣僧颈而坐。时大众惊愕，遽报祖。祖躬入堂视之曰：我子天然。霞即下地。礼拜曰：谢师赐法号，因名天然。

<font style="color:orange">潭州慧朗</font>禅师初参祖。祖问：汝来何求？曰：求佛知见。祖曰：佛无知见，知见乃魔耳，汝自何来？曰南岳来。曰：汝从南岳来，未识曹溪心要，汝速归彼，不宜他往。

祖问僧：什么处来。云湖南来。祖云：东湖水满也未。云未。祖云：许多时雨水尚未满（道吾云：满也。云岩云：湛湛地。洞山云：甚么劫中曾欠少）。