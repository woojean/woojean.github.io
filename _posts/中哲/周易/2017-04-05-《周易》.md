---
layout: post
title:  "《周易》"
date: 2017-04-05 00:10:01
categories: 中哲
tags: 周易
excerpt: ""
---

* content
{:toc}


# ䷀ 乾 

**元亨，利貞。**

上九：▇▇▇▇▇▇▇　**亢龍有悔。**

九五：▇▇▇▇▇▇▇　**飛龍在天，利見大人。**

九四：▇▇▇▇▇▇▇　**或躍在淵，无咎。**

九三：▇▇▇▇▇▇▇　**君子終日乾乾，夕惕若，厲，无咎。**

九二：▇▇▇▇▇▇▇　**見龍在田，利見大人。**

初九：▇▇▇▇▇▇▇　**潛龍，勿用。**

用九：**見群龍无首，吉。**


彖：
大哉乾元，萬物資始，乃統天。雲行雨施，品物流形。大明始終，六位時成，時乘六龍以御天。乾道變化，各正性命，保合大和，乃利貞。首出庶物，萬國咸寧。

象：
天行健，君子以自強不息。
潛龍勿用，陽在下也。
見龍在田，德施普也。
終日乾乾，反復道也。
或躍在淵，進无咎也。
飛龍在天，大人造也。
亢龍有悔，盈不可久也。
用九，天德不可為首也。


# ䷁ 坤 

**元亨，利牝馬之貞。君子有攸往，先迷後得主，利。西南得朋，東北喪朋。安貞，吉。**

上九：▇▇▇　▇▇▇　**龍戰于野，其血玄黃。**

九五：▇▇▇　▇▇▇　**黃裳，元吉。**

九四：▇▇▇　▇▇▇　**括囊；无咎，无譽。**

九三：▇▇▇　▇▇▇　**含章可貞。或從王事，无成有終。**

九二：▇▇▇　▇▇▇　**直，方，大，不習无不利。**

初九：▇▇▇　▇▇▇　**履霜，堅冰至。**

用六：**利，永貞。**


彖：
至哉坤元，萬物資生，乃順承天。坤厚載物，德合无疆。含弘光大，品物咸亨。牝馬地類，行地无疆，柔順利貞。君子攸行，先迷失道，後順得常。西南得朋，乃與類行；東北喪朋，乃終有慶。安貞之吉，應地无疆。

象：
地勢坤，君子以厚德載物。
履霜堅冰，陰始凝也。馴致其道，至堅冰也。
六二之動，直以方也。不習无不利，地道光也。
含章可貞；以時發也。或從王事，知光大也。
括囊无咎，慎不害也。
黃裳元吉，文在中也。
戰龍於野，其道窮也。
用六永貞，以大終也。


# ䷂ 屯 

**元亨，利貞，勿用有攸往，利建侯。**

上六：▇▇▇　▇▇▇　**乘馬班如，泣血漣如。**

九五：▇▇▇▇▇▇▇　**屯其膏，小貞吉，大貞凶。**

六四：▇▇▇　▇▇▇　**乘馬班如，求婚媾，往吉，无不利。**

六三：▇▇▇　▇▇▇　**即鹿无虞，惟入于林中，君子幾不如舍，往吝。**

六二：▇▇▇　▇▇▇　**屯如邅如，乘馬班如。匪寇婚媾，女子貞不字，十年乃字。**

初九：▇▇▇▇▇▇▇　**磐桓；利居貞，利建侯。**


彖：
屯，剛柔始交而難生，動乎險中，大亨貞。雷雨之動滿盈，天造草昧，宜建侯而不寧。

象：
雲，雷，屯；君子以經綸。
雖磐桓，志行正也。以貴下賤，大得民也。
六二之難，乘剛也。十年乃字，反常也。
即鹿无虞，以縱禽也。君子舍之，往吝窮也。
求而往，明也。
屯其膏，施未光也。
泣血漣如，何可長也。


# ䷃ 蒙 

**亨。匪我求童蒙，童蒙求我。初筮告，再三瀆，瀆則不告。利貞。**

上九：▇▇▇▇▇▇▇　**擊蒙；不利為寇，利禦寇。**

六五：▇▇▇　▇▇▇　**童蒙，吉。**

六四：▇▇▇　▇▇▇　**困蒙，吝。**

六三：▇▇▇　▇▇▇　**勿用取女；見金夫，不有躬，无攸利。**

九二：▇▇▇▇▇▇▇　**包蒙，吉；納婦，吉；子克家。**

初六：▇▇▇　▇▇▇　**發蒙，利。用刑人，用說桎梏，以往吝。**


彖：
蒙，山下有險，險而止，蒙。蒙亨，以亨行時中也。匪我求童蒙，童蒙求我，志應也。初噬告，以剛中也。再三瀆，瀆則不告，瀆蒙也。蒙以養正，聖功也。

象：
山下出泉，蒙；君子以果行育德。
利用刑人，以正法也。
子克家，剛柔接也。
勿用取女，行不順也。
困蒙之吝，獨遠實也。
童蒙之吉，順以巽也。
利用禦寇，上下順也。


# ䷄ 需 

**有孚，光亨，貞吉。利涉大川。**

上六：▇▇▇　▇▇▇　**入于穴，有不速之客三人來，敬之終吉。**

九五：▇▇▇▇▇▇▇　**需于酒食，貞吉。**

六四：▇▇▇　▇▇▇　**需于血，出自穴。**

九三：▇▇▇▇▇▇▇　**需于泥，致寇至。**

九二：▇▇▇▇▇▇▇　**需于沙。小有言，終吉。**

初九：▇▇▇▇▇▇▇　**需于郊。利用恆，无咎。**

彖：
需，須也；險在前也。剛健而不陷，其義不困窮矣。需有孚，光亨，貞吉。位乎天位，以正中也。利涉大川，往有功也。

象：
雲上於天，需；君子以飲食宴樂。
需于郊，不犯難行也。利用恆，无咎；未失常也。
需于沙，衍在中也。雖小有言，以終吉也。
需于泥，災在外也。自我致寇，敬慎不敗也。
需于血，順以聽也。
酒食貞吉，以中正也。
不速之客來，敬之終吉。雖不當位，未大失也。


# ䷅ 訟 

**有孚，窒。惕中吉。終凶。利見大人，不利涉大川。**

上九：▇▇▇▇▇▇▇　**或錫之鞶帶，終朝三褫之。**

九五：▇▇▇▇▇▇▇　**訟元吉。**

九四：▇▇▇▇▇▇▇　**不克訟，復即命渝，安貞吉。**

六三：▇▇▇　▇▇▇　**食舊德，貞厲，終吉，或從王事，无成。**

九二：▇▇▇▇▇▇▇　**不克訟，歸而逋，其邑人三百戶，无眚。**

初六：▇▇▇　▇▇▇　**不永所事，小有言，終吉。**

彖：
訟，上剛下險，險而健訟。訟有孚窒，惕中吉，剛來而得中也。終凶；訟不可成也。利見大人；尚中正也。不利涉大川；入于淵也。

象：
天與水違行，訟；君子以作事謀始。
不永所事，訟不可長也。雖有小言，其辯明也。
不克訟，歸而逋也。自下訟上，患至掇也。
食舊德，從上吉也。
復即命，渝安貞；不失也。
訟元吉，以中正也。
以訟受服，亦不足敬也。


# ䷆ 師 

**貞，丈人，吉无咎。**

上六：▇▇▇　▇▇▇　**大君有命，開國承家，小人勿用。**

六五：▇▇▇　▇▇▇　**田有禽，利執言，无咎。長子帥師，弟子輿尸，貞凶。**

六四：▇▇▇　▇▇▇　**師左次，无咎。**

六三：▇▇▇　▇▇▇　**師或輿尸，凶。**

九二：▇▇▇▇▇▇▇　**在師中吉，无咎，王三錫命。**

初六：▇▇▇　▇▇▇　**師出以律，否臧凶。**

彖：
師，眾也，貞正也，能以眾正，可以王矣。剛中而應，行險而順，以此毒天下，而民從之，吉又何咎矣。

象：
地中有水，師；君子以容民畜眾。
師出以律，失律凶也。
在師中吉，承天寵也。王三錫命，懷萬邦也。
師或輿尸，大无功也。
左次无咎，未失常也。
長子帥師，以中行也。弟子輿尸，使不當也。
大君有命，以正功也。小人勿用，必亂邦也。


# ䷇ 比 

**吉。原筮元永貞，无咎。不寧方來，後夫凶。**

上六：▇▇▇　▇▇▇　**比之无首，凶。**

九五：▇▇▇▇▇▇▇　**顯比，王用三驅，失前禽。邑人不誡，吉。**

六四：▇▇▇　▇▇▇　**外比之，貞吉。**

六三：▇▇▇　▇▇▇　**比之匪人。**

六二：▇▇▇　▇▇▇　**比之自內，貞吉。**

初六：▇▇▇　▇▇▇　**有孚，比之，无咎。有孚盈缶，終來有它吉。**

彖：
比，吉也，比，輔也，下順從也。原筮元永貞，无咎，以剛中也。不寧方來，上下應也。後夫凶，其道窮也。

象：
地上有水，比；先王以建萬國，親諸侯。
比之初六，有他吉也。
比之自內，不自失也。
比之匪人，不亦傷乎！
外比於賢，以從上也。
顯比之吉，位正中也。舍逆取順，失前禽也。邑人不誡，上使中也。
比之无首，无所終也。


# ䷈ 小畜 

**亨。密雲不雨，自我西郊。**

上九：▇▇▇▇▇▇▇　**既雨既處，尚德載，婦貞厲。月幾望，君子征凶。**

九五：▇▇▇▇▇▇▇　**有孚攣如，富以其鄰。**

六四：▇▇▇　▇▇▇　**有孚，血去惕出，无咎。**

九三：▇▇▇▇▇▇▇　**輿說輻，夫妻反目。**

九二：▇▇▇▇▇▇▇　**牽復，吉。**

初九：▇▇▇▇▇▇▇　**復自道，何其咎，吉。**

彖：
小畜，柔得位，而上下應之，曰小畜。健而巽，剛中而志行，乃亨。密雲不雨，尚往也。自我西郊，施未行也。

象：
風行天上，小畜；君子以懿文德。
復自道，其義吉也。
牽復在中，亦不自失也。
夫妻反目，不能正室也。
有孚惕出，上合志也。
有孚攣如，不獨富也。
既雨既處，德積載也。君子征凶，有所疑也。


# ䷉ 履

**履虎尾，不咥人，亨。**

上九：▇▇▇▇▇▇▇　**視履考祥，其旋元吉。**

九五：▇▇▇▇▇▇▇　**夬履，貞厲。**

九四：▇▇▇▇▇▇▇　**履虎尾，愬愬，終吉。**

六三：▇▇▇　▇▇▇　**眇能視，跛能履，履虎尾，咥人，凶。武人為于大君。**

九二：▇▇▇▇▇▇▇　**履道坦坦，幽人貞吉。**

初九：▇▇▇▇▇▇▇　**素履，往无咎。**

彖：
履，柔履剛也。說而應乎乾，是以履虎尾，不咥人，亨。剛中正，履帝位而不疚，光明也。

象：
上天下澤，履；君子以辨上下，安民志。
素履之往，獨行愿也。
幽人貞吉，中不自亂也。
眇能視；不足以有明也。跛能履；不足以與行也，咥人之凶；位不當也。武人為于大君；志剛也。
愬愬終吉，志行也。
夬履貞厲，位正當也。
元吉在上，大有慶也。


# ䷊ 泰 

**小往大來，吉亨。**

上九：▇▇▇　▇▇▇　**城復于隍，勿用師。自邑告命，貞吝。**

六五：▇▇▇　▇▇▇　**帝乙歸妹，以祉元吉。**

六四：▇▇▇　▇▇▇　**翩翩，不富，以其鄰，不戒以孚。**

九三：▇▇▇▇▇▇▇　**无平不陂，无往不復，艱貞无咎。勿恤其孚，于食有福。**

九二：▇▇▇▇▇▇▇　**包荒，用馮河，不遐遺，朋亡，得尚于中行。**

初九：▇▇▇▇▇▇▇　**拔茅茹，以其彙，征吉。**

彖：
泰，小往大來，吉亨。則是天地交，而萬物通也；上下交，而其志同也。內陽而外陰，內健而外順，內君子而外小人，君子道長，小人道消也。

象：
天地交泰，后以財成天地之道，輔相天地之宜，以左右民。
拔茅征吉，志在外也。
包荒，得尚于中行，以光大也。
无往不復，天地際也。
翩翩不富，皆失實也。不戒以孚，中心願也。
以祉元吉，中以行愿也。
城復于隍，其命亂也。


# ䷋ 否 

**否之匪人，不利君子貞，大往小來。**

上九：▇▇▇▇▇▇▇　**傾否，先否後喜。**

九五：▇▇▇▇▇▇▇　**休否，大人吉。其亡其亡，繫于苞桑。**

九四：▇▇▇▇▇▇▇　**有命，无咎，疇離祉。**

六三：▇▇▇　▇▇▇　**包羞。**

六二：▇▇▇　▇▇▇　**包承。小人吉，大人否，亨。**

初九：▇▇▇　▇▇▇　**拔茅茹，以其彙，貞吉亨。**

彖：
否之匪人，不利君子貞。大往小來，則是天地不交，而萬物不通也；上下不交，而天下无邦也。內陰而外陽，內柔而外剛，內小人而外君子。小人道長，君子道消也。

象：
天地不交，否；君子以儉德辟難，不可榮以祿。
拔茅貞吉，志在君也。
大人否亨，不亂群也。
包羞，位不當也。
有命无咎，志行也。
大人之吉，位正當也。
否終則傾，何可長也。


# ䷌ 同人 

同人于野，亨。利涉大川，利君子貞。

上九：▇▇▇▇▇▇▇　同人于郊，无悔。

九五：▇▇▇▇▇▇▇　同人，先號咷而後笑。大師克相遇。

九四：▇▇▇▇▇▇▇　乘其墉，弗克攻，吉。

九三：▇▇▇▇▇▇▇　伏戎于莽，升其高陵，三歲不興。

六二：▇▇▇　▇▇▇　同人于宗，吝。

初九：▇▇▇▇▇▇▇　同人于門，无咎。

彖：
同人，柔得位得中，而應乎乾，曰同人。同人曰，同人于野，亨。利涉大川，乾行也。文明以健，中正而應，君子正也。唯君子為能通天下之志。

象：
天與火，同人；君子以類族辨物。
出門同人，又誰咎也。
同人于宗，吝道也。
伏戎于莽，敵剛也。三歲不興，安行也。
乘其墉，義弗克也，其吉，則困而反則也。
同人之先，以中直也。大師相遇，言相克也。
同人于郊，志未得也。


# ䷍ 大有 

元亨。

上九：▇▇▇▇▇▇▇　自天祐之，吉无不利。

六五：▇▇▇　▇▇▇　厥孚交如，威如；吉。

九四：▇▇▇▇▇▇▇　匪其彭，无咎。

九三：▇▇▇▇▇▇▇　公用亨于天子，小人弗克。

九二：▇▇▇▇▇▇▇　大車以載，有攸往，无咎。

初九：▇▇▇▇▇▇▇　无交害，匪咎，艱則无咎。

彖：
大有，柔得尊位，大中而上下應之，曰大有。其德剛健而文明，應乎天而時行，是以元亨。

象：
火在天上，大有；君子以遏惡揚善，順天休命。
大有初九，无交害也。
大車以載，積中不敗也。
公用亨于天子，小人害也。
匪其彭，无咎；明辨晰也。
厥孚交如，信以發志也。威如之吉，易而无備也。
大有上吉，自天佑也。


# ䷎ 謙 

亨，君子有終。

上六：▇▇▇　▇▇▇　鳴謙，利用行師，征邑國。

六五：▇▇▇　▇▇▇　不富，以其鄰，利用侵伐，无不利。

六四：▇▇▇　▇▇▇　无不利，撝謙。

九三：▇▇▇▇▇▇▇　勞謙，君子有終，吉。

六二：▇▇▇　▇▇▇　鳴謙，貞吉。

初六：▇▇▇　▇▇▇　謙謙君子，用涉大川，吉。

彖：
謙，亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可踰，君子之終也。

象：
地中有山，謙；君子以裒多益寡，稱物平施。
謙謙君子，卑以自牧也。
鳴謙貞吉，中心得也。
勞謙君子，萬民服也。
无不利，撝謙；不違則也。
利用侵伐，征不服也。
鳴謙，志未得也。可用行師，征邑國也。



# ䷏ 豫 

利建侯，行師。

上六：▇▇▇　▇▇▇　冥豫，成有渝，无咎。

六五：▇▇▇　▇▇▇　貞疾，恆不死。

九四：▇▇▇▇▇▇▇　由豫，大有得。勿疑。朋盍簪。

六三：▇▇▇　▇▇▇　盱豫，悔。遲有悔。

六二：▇▇▇　▇▇▇　介于石，不終日，貞吉。

初六：▇▇▇　▇▇▇　鳴豫，凶。

彖：
豫，剛應而志行，順以動，豫。豫，順以動，故天地如之，而況建侯行師乎？天地以順動，故日月不過，而四時不忒；聖人以順動，則刑罰清而民服。豫之時義大矣哉！

象：
雷出地奮，豫。先王以作樂崇德，殷薦之上帝，以配祖考。
初六鳴豫，志窮凶也。
不終日，貞吉；以中正也。
盱豫有悔，位不當也。
由豫，大有得；志大行也。
六五貞疾，乘剛也。恆不死，中未亡也。
冥豫在上，何可長也。



# ䷐ 隨 

元亨利貞，无咎。

上六：▇▇▇　▇▇▇　拘系之，乃從維之。王用亨于西山。

九五：▇▇▇▇▇▇▇　孚于嘉，吉。

九四：▇▇▇▇▇▇▇　隨有獲，貞凶。有孚在道，以明，何咎。

六三：▇▇▇　▇▇▇　系丈夫，失小子。隨有求得，利居貞。

六二：▇▇▇　▇▇▇　系小子，失丈夫。

初九：▇▇▇▇▇▇▇　官有渝，貞吉。出門交有功。

彖：
隨，剛來而下柔，動而說，隨。大亨貞，无咎，而天下隨時，隨時之義大矣哉！

象：
澤中有雷，隨；君子以嚮晦入宴息。
官有渝，從正吉也。出門交有功，不失也。
係小子，弗兼與也。
系丈夫，志舍下也。
隨有獲，其義凶也。有孚在道，明功也。
孚于嘉，吉；位正中也。
拘系之，上窮也。




# ䷑ 蠱 

元亨，利涉大川。先甲三日，後甲三日。

上九：▇▇▇▇▇▇▇　不事王侯，高尚其事。

六五：▇▇▇　▇▇▇　幹父之蠱，用譽。

六四：▇▇▇　▇▇▇　裕父之蠱，往見吝。

九三：▇▇▇▇▇▇▇　幹父之蠱，小有悔，无大咎。

九二：▇▇▇▇▇▇▇　幹母之蠱，不可貞。

初六：▇▇▇　▇▇▇　幹父之蠱，有子，考无咎，厲終吉。

彖：
蠱，剛上而柔下，巽而止，蠱。蠱，元亨，而天下治也。利涉大川，往有事也。先甲三日，後甲三日，終則有始，天行也。

象：
山下有風，蠱；君子以振民育德。
幹父之蠱，意承考也。
幹母之蠱，得中道也。
幹父之蠱，終无咎也。
裕父之蠱，往未得也。
干父之蠱；承以德也。
不事王侯，志可則也。



# ䷒ 臨 

元，亨，利，貞。至于八月有凶。

上六：▇▇▇　▇▇▇　敦臨，吉无咎。

六五：▇▇▇　▇▇▇　知臨，大君之宜，吉。

六四：▇▇▇　▇▇▇　至臨，无咎。

六三：▇▇▇　▇▇▇　甘臨，无攸利。既憂之，无咎。

九二：▇▇▇▇▇▇▇　咸臨，吉无不利。

初九：▇▇▇▇▇▇▇　咸臨，貞吉。

彖：
臨，剛浸而長。說而順，剛中而應，大亨以正，天之道也。至于八月有凶，消不久也。

象：
澤上有地，臨；君子以教思无窮，容保民无疆。
咸臨貞吉，志行正也。
咸臨，吉无不利；未順命也。
甘臨，位不當也。既憂之，咎不長也。
至臨无咎，位當也。
大君之宜，行中之謂也。
敦臨之吉，志在內也。



# ䷓ 觀 

盥而不薦，有孚顒若。

上九：▇▇▇▇▇▇▇　觀其生，君子无咎。

九五：▇▇▇▇▇▇▇　觀我生，君子无咎。

六四：▇▇▇　▇▇▇　觀國之光，利用賓于王。

六三：▇▇▇　▇▇▇　觀我生，進退。

六二：▇▇▇　▇▇▇　闚觀，利女貞。

初九：▇▇▇　▇▇▇　童觀，小人无咎，君子吝。

彖：
大觀在上，順而巽，中正以觀天下。觀，盥而不薦，有孚顒若，下觀而化也。觀天之神道，而四時不忒，聖人以神道設教，而天下服矣。

象：
風行地上，觀；先王以省方，觀民設教。
初六童觀，小人道也。
窺觀女貞，亦可醜也。
觀我生，進退；未失道也。
觀國之光，尚賓也。
觀我生，觀民也。
觀其生，志未平也。


# ䷔ 噬嗑 

亨。利用獄。

上九：▇▇▇▇▇▇▇　何校滅耳，凶。

六五：▇▇▇　▇▇▇　噬乾肉，得黃金，貞厲，无咎。

九四：▇▇▇▇▇▇▇　噬乾胏，得金矢，利艱貞，吉。

六三：▇▇▇　▇▇▇　噬臘肉，遇毒；小吝，无咎。

六二：▇▇▇　▇▇▇　噬膚滅鼻，无咎

初九：▇▇▇▇▇▇▇　屨校滅趾，无咎。

彖：
頤中有物，曰噬嗑，噬嗑而亨。剛柔分，動而明，雷電合而章。柔得中而上行，雖不當位，利用獄也。

象：
雷電噬嗑；先王以明罰敕法。
屨校滅趾，不行也。
噬膚滅鼻，乘剛也。
遇毒，位不當也。
利艱貞吉，未光也。
貞厲无咎，得當也。
何校滅耳，聰不明也。



# ䷕ 賁 

亨。小利有攸往。

上九：▇▇▇▇▇▇▇　白賁，无咎。

六五：▇▇▇　▇▇▇　賁于丘園，束帛戔戔，吝，終吉。

六四：▇▇▇　▇▇▇　賁如皤如，白馬翰如，匪寇婚媾。

九三：▇▇▇▇▇▇▇　賁如濡如，永貞吉。

六二：▇▇▇　▇▇▇　賁其須。

初九：▇▇▇▇▇▇▇　賁其趾，舍車而徒。

彖：
賁，亨；柔來而文剛，故亨。分剛上而文柔，故小利有攸往。天文也；文明以止，人文也。觀乎天文，以察時變；觀乎人文，以化成天下。

象：
山下有火，賁；君子以明庶政，无敢折獄。
舍車而徒，義弗乘也。
賁其須，與上興也。
永貞之吉，終莫之陵也。
六四，當位疑也。匪寇婚媾，終无尤也。
六五之吉，有喜也。
白賁无咎，上得志也。


# ䷖ 剝 

不利有攸往。

上九：▇▇▇▇▇▇▇　碩果不食，君子得輿，小人剝廬。

六五：▇▇▇　▇▇▇　貫魚，以宮人寵，无不利。

六四：▇▇▇　▇▇▇　剝床以膚，凶。

六三：▇▇▇　▇▇▇　剝之，无咎。

六二：▇▇▇　▇▇▇　剝床以辨，蔑貞凶。

初六：▇▇▇　▇▇▇　剝床以足，蔑貞凶。

彖：
剝，剝也，柔變剛也。不利有攸往，小人長也。順而止之，觀象也。君子尚消息盈虛，天行也。

象：
山附地上，剝；上以厚下，安宅。
剝床以足，以滅下也。
剝床以辨，未有與也。
剝之无咎，失上下也。
剝床以膚，切近災也。
以宮人寵，終无尤也。
君子得輿，民所載也。小人剝廬，終不可用也。


# ䷗ 復 

亨。出入无疾，朋來无咎。反復其道，七日來復，利有攸往。

上六：▇▇▇　▇▇▇　迷復，凶，有災眚。用行師，終有大敗，以其國君，凶；至于十年，不克征。

六五：▇▇▇　▇▇▇　敦復，无悔。

六四：▇▇▇　▇▇▇　中行獨復。

六三：▇▇▇　▇▇▇　頻復，厲无咎。

六二：▇▇▇　▇▇▇　休復，吉。

初九：▇▇▇▇▇▇▇　不遠復，无祗悔，元吉。

彖：
復亨；剛反，動而以順行，是以出入无疾，朋來无咎。反復其道，七日來復，天行也。利有攸往，剛長也。復其見天地之心乎？

象：
雷在地中，復；先王以至日閉關，商旅不行，后不省方。
不遠之復，以修身也。
休復之吉，以下仁也。
頻復之厲，義无咎也。
中行獨復，以從道也。
敦復无悔，中以自考也。
迷復之凶，反君道也。


# ䷘ 无妄 

元亨，利貞。其匪正有眚，不利有攸往。

上九：▇▇▇▇▇▇▇　无妄，行有眚，无攸利。

九五：▇▇▇▇▇▇▇　无妄之疾，勿藥有喜。

九四：▇▇▇▇▇▇▇　可貞，无咎。

六三：▇▇▇　▇▇▇　无妄之災，或繫之牛，行人之得，邑人之災。

六二：▇▇▇　▇▇▇　不耕獲，不菑畬，則利有攸往。

初九：▇▇▇▇▇▇▇　无妄，往吉。

彖：
无妄，剛自外來，而為主於內。動而健，剛中而應，大亨以正，天之命也。其匪正有眚，不利有攸往。无妄之往，何之矣？天命不佑，行矣哉？

象：
天下雷行，物與无妄；先王以茂對時，育萬物。
无妄之往，得志也。
不耕獲，未富也。
行人得牛，邑人災也。
可貞无咎，固有之也。
无妄之藥，不可試也。
无妄之行，窮之災也。


# ䷙ 大畜

利貞，不家食吉，利涉大川。

上九：▇▇▇▇▇▇▇　何天之衢，亨。

六五：▇▇▇　▇▇▇　豶豕之牙，吉。

六四：▇▇▇　▇▇▇　童牛之牿，元吉。

九三：▇▇▇▇▇▇▇　良馬逐，利艱貞。曰閑輿衛，利有攸往。

九二：▇▇▇▇▇▇▇　輿說輹。

初九：▇▇▇▇▇▇▇　有厲利已。

彖：
大畜，剛健篤實輝光，日新其德，剛上而尚賢。能止健，大正也。不家食吉，養賢也。利涉大川，應乎天也。

象：
天在山中，大畜；君子以多識前言往行，以畜其德。
有厲利已，不犯災也。
輿說輹，中无尤也。
利有攸往，上合志也。
六四元吉，有喜也。
六五之吉，有慶也。
何天之衢，道大行也。


# ䷚ 頤 

貞吉。觀頤，自求口實。

上九：▇▇▇▇▇▇▇　由頤，厲吉，利涉大川。

六五：▇▇▇　▇▇▇　拂經，居貞吉，不可涉大川。

六四：▇▇▇　▇▇▇　顛頤，吉，虎視眈眈，其欲逐逐，无咎。

六三：▇▇▇　▇▇▇　拂頤，貞凶，十年勿用，无攸利。

六二：▇▇▇　▇▇▇　顛頤，拂經，于丘頤，征凶。

初九：▇▇▇▇▇▇▇　舍爾靈龜，觀我朵頤，凶。

彖：
頤貞吉，養正則吉也。觀頤，觀其所養也；自求口實，觀其自養也。天地養萬物，聖人養賢，以及萬民；頤之時大矣哉！

象：
山下有雷，頤；君子以慎言語，節飲食。
觀我朵頤，亦不足貴也。
六二征凶，行失類也。
十年勿用，道大悖也。
顛頤之吉，上施光也。
居貞之吉，順以從上也。
由頤厲吉，大有慶也。


# ䷛ 大過 

棟橈，利有攸往，亨。

上六：▇▇▇　▇▇▇　過涉滅頂，凶，无咎。

九五：▇▇▇▇▇▇▇　枯楊生華，老婦得士夫，无咎无譽。

九四：▇▇▇▇▇▇▇　棟隆，吉；有它吝。

九三：▇▇▇▇▇▇▇　棟橈，凶。

九二：▇▇▇▇▇▇▇　枯楊生稊，老夫得其女妻，无不利。

初六：▇▇▇　▇▇▇　藉用白茅，无咎。

彖：
大過，大者過也。棟橈，本末弱也。剛過而中，巽而說行，利有攸往，乃亨。大過之時大矣哉！

象：
澤滅木，大過；君子以獨立不懼，遯世无悶。
藉用白茅，柔在下也。
老夫女妻，過以相與也。
棟橈之凶，不可以有輔也。
棟隆之吉，不橈乎下也。
枯楊生華，何可久也。老婦士夫，亦可醜也。
過涉之凶，不可咎也。



# ䷜ 坎 

習坎，有孚，維心亨，行有尚。

上六：▇▇▇　▇▇▇　係用徽纆，寘于叢棘，三歲不得，凶。

九五：▇▇▇▇▇▇▇　坎不盈，祗既平，无咎。

六四：▇▇▇　▇▇▇　樽酒簋貳，用缶，納約自牖，終无咎。

六三：▇▇▇　▇▇▇　來之坎坎，險且枕，入于坎窞，勿用。

九二：▇▇▇▇▇▇▇　坎有險，求小得。

初六：▇▇▇　▇▇▇　習坎，入于坎窞，凶。

彖：
習坎，重險也。水流而不盈，行險而不失其信。維心亨，乃以剛中也。行有尚，往有功也。天險不可升也，地險山川丘陵也，王公設險以守其國，坎之時用大矣哉！

象：
水洊至，習坎；君子以常德行，習教事。
習坎入坎，失道凶也。
求小得，未出中也。
來之坎坎，終无功也。
樽酒簋貳，剛柔際也。
坎不盈，中未大也。
上六失道，凶三歲也。



# ䷝ 離 

利貞，亨。畜牝牛，吉。

上九：▇▇▇▇▇▇▇　王用出征，有嘉折首，獲匪其醜，无咎。

六五：▇▇▇　▇▇▇　出涕沱若，戚嗟若，吉。

九四：▇▇▇▇▇▇▇　突如其來如，焚如，死如，棄如。

九三：▇▇▇▇▇▇▇　日昃之離，不鼓缶而歌，則大耋之嗟，凶。

六二：▇▇▇　▇▇▇　黃離，元吉。

初九：▇▇▇▇▇▇▇　履錯然，敬之无咎。

彖：
離，麗也；日月麗乎天，百穀草木麗乎土，重明以麗乎正，乃化成天下。柔麗乎中正，故亨；是以畜牝牛吉也。

象：
明兩作離，大人以繼明照于四方。
履錯之敬，以辟咎也。
黃離元吉，得中道也。
日昃之離，何可久也。
突如其來如，无所容也。
六五之吉，離王公也。
王用出征，以正邦也。


# ䷞ 咸 

亨，利貞，取女吉。

上六：▇▇▇　▇▇▇　咸其輔頰舌。

九五：▇▇▇▇▇▇▇　咸其脢，无悔。

九四：▇▇▇▇▇▇▇　貞吉，悔亡，憧憧往來，朋從爾思。

九三：▇▇▇▇▇▇▇　咸其股，執其隨，往吝。

六二：▇▇▇　▇▇▇　咸其腓，凶，居吉。

初六：▇▇▇　▇▇▇　咸其拇。

彖：
咸，感也。柔上而剛下，二氣感應以相與，止而說，男下女，是以亨利貞，取女吉也。天地感而萬物化生，聖人感人心而天下和平，觀其所感，而天地萬物之情可見矣。

象：
山上有澤，咸，君子以虛受人。
咸其拇，志在外也。
雖凶居吉，順不害也。
咸其股，亦不處也。志在隨人，所執下也。
貞吉悔亡，未感害也。憧憧往來，未光大也。
咸其脢，志末也。
咸其輔頰舌，滕口說也。


# ䷟ 恆 

亨，无咎，利貞，利有攸往。

上六：▇▇▇　▇▇▇　振恆，凶。

六五：▇▇▇　▇▇▇　恆其德，貞，婦人吉，夫子凶。

九四：▇▇▇▇▇▇▇　田无禽。

九三：▇▇▇▇▇▇▇　不恆其德，或承之羞，貞吝。

六二：▇▇▇▇▇▇▇　悔亡。

初六：▇▇▇　▇▇▇　浚恆，貞凶，无攸利。

彖：
恆，久也。剛上而柔下，雷風相與，巽而動，剛柔皆應，恆。恆亨无咎，利貞；久於其道也，天地之道，恆久而不已也。利有攸往，終則有始也。日月得天，而能久照，四時變化，而能久成，聖人久於其道，而天下化成；觀其所恆，而天地萬物之情可見矣！

象：
雷風，恆；君子以立不易方。
浚恆之凶，始求深也。
九二悔亡，能久中也。
不恆其德，无所容也。
久非其位，安得禽也。
婦人貞吉，從一而終也。夫子制義，從婦凶也。
振恆在上，大无功也。


# ䷠ 遯 

亨，小利貞。

上九：▇▇▇▇▇▇▇　肥遯，无不利。

九五：▇▇▇▇▇▇▇　嘉遯，貞吉。

九四：▇▇▇▇▇▇▇　好遯，君子吉，小人否。

九三：▇▇▇▇▇▇▇　係遯，有疾厲，畜臣妾吉。

六二：▇▇▇　▇▇▇　執之用黃牛之革，莫之勝說。

初六：▇▇▇　▇▇▇　遯尾，厲，勿用有攸往。

彖：
遯亨，遯而亨也。剛當位而應，與時行也。小利貞，浸而長也。遯之時義大矣哉！

象：
天下有山，遯；君子以遠小人，不惡而嚴。
遯尾之厲，不往何災也。
執用黃牛，固志也。
係遯之厲，有疾憊也。畜臣妾吉，不可大事也。
君子好遯，小人否也。
嘉遯貞吉，以正志也。
肥遯，无不利；无所疑也。


# ䷡ 大壯

利貞。

上六：▇▇▇　▇▇▇　羝羊觸藩，不能退，不能遂，无攸利，艱則吉。

六五：▇▇▇　▇▇▇　喪羊于易，无悔。

九四：▇▇▇▇▇▇▇　貞吉悔亡，藩決不羸，壯于大輿之輹。

九三：▇▇▇▇▇▇▇　小人用壯，君子用罔，貞厲。羝羊觸藩，羸其角。

九二：▇▇▇▇▇▇▇　貞吉。

初九：▇▇▇▇▇▇▇　壯于趾，征凶，有孚。

彖：
大壯，大者壯也。剛以動，故壯。大壯利貞；大者正也。正大而天地之情可見矣！

象：
雷在天上，大壯；君子以非禮勿履。
壯于趾，其孚窮也。
九二貞吉，以中也。
小人用壯，君子罔也。
藩決不羸，尚往也。
喪羊于易，位不當也。
不能退，不能遂，不祥也。艱則吉，咎不長也。


# ䷢ 晉 

康侯用錫馬蕃庶，晝日三接。

上九：▇▇▇▇▇▇▇　晉其角，維用伐邑，厲吉无咎，貞吝。

六五：▇▇▇　▇▇▇　悔亡，失得勿恤，往吉，无不利。

九四：▇▇▇▇▇▇▇　晉如碩鼠，貞厲。

六三：▇▇▇　▇▇▇　眾允，悔亡。

六二：▇▇▇　▇▇▇　晉如，愁如，貞吉。受茲介福，于其王母。

初六：▇▇▇　▇▇▇　晉如，摧如，貞吉。罔孚，裕无咎。

彖：
晉，進也。明出地上，順而麗乎大明，柔進而上行。是以康侯用錫馬蕃庶，晝日三接也。

象：
明出地上，晉；君子以自昭明德。
晉如，摧如；獨行正也。裕无咎；未受命也。
受玆介福，以中正也。
眾允之，志上行也。
碩鼠貞厲，位不當也。
失得勿恤，往有慶也。
維用伐邑，道未光也。


# ䷣ 明夷 

利艱貞。

上六：▇▇▇　▇▇▇　不明晦，初登于天，後入于地。

六五：▇▇▇　▇▇▇　箕子之明夷，利貞。

六四：▇▇▇　▇▇▇　入于左腹，獲明夷之心，出于門庭。

九三：▇▇▇▇▇▇▇　明夷于南狩，得其大首，不可疾貞。

六二：▇▇▇　▇▇▇　明夷，夷于左股，用拯馬壯，吉。

初九：▇▇▇▇▇▇▇　明夷于飛，垂其翼。君子于行，三日不食，有攸往，主人有言。

彖：
明入地中，明夷。內文明而外柔順，以蒙大難，文王以之。利艱貞，晦其明也，內難而能正其志，箕子以之。

象：
明入地中，明夷；君子以蒞眾，用晦而明。
君子于行，義不食也。
六二之吉，順以則也。
南狩之志，乃大得也。
入于左腹，獲心意也。
箕子之貞，明不可息也。
初登于天，照四國也。後入于地，失則也。


# ䷤ 家人 

利女貞。

上九：▇▇▇▇▇▇▇　有孚威如，終吉。

九五：▇▇▇▇▇▇▇　王假有家，勿恤，往吉。

六四：▇▇▇　▇▇▇　富家，大吉。

九三：▇▇▇▇▇▇▇　家人嗃嗃，悔厲吉；婦子嘻嘻，終吝。

六二：▇▇▇　▇▇▇　无攸遂，在中饋，貞吉。

初九：▇▇▇▇▇▇▇　閑有家，悔亡。

彖：
家人，女正位乎內，男正位乎外，男女正，天地之大義也。家人有嚴君焉，父母之謂也。父父，子子，兄兄，弟弟，夫夫，婦婦，而家道正；正家而天下定矣。

象：
風自火出，家人；君子以言有物，而行有恆。
閑有家，志未變也。
六二之吉，順以巽也。
家人嗃嗃，未失也；婦子嘻嘻，失家節也。
富家大吉，順在位也。
王假有家，交相愛也。
威如之吉，反身之謂也。


# ䷥ 睽

小事吉。

上九：▇▇▇▇▇▇▇　睽孤，見豕負塗，載鬼一車，先張之弧，後說之弧，匪寇婚媾，往遇雨則吉。

六五：▇▇▇　▇▇▇　悔亡，厥宗噬膚，往何咎。

九四：▇▇▇▇▇▇▇　睽孤，遇元夫，交孚，厲无咎。

六三：▇▇▇　▇▇▇　見輿曳，其牛掣，其人天且劓，无初有終。

九二：▇▇▇▇▇▇▇　遇主于巷，无咎。

初九：▇▇▇▇▇▇▇　悔亡，喪馬勿逐，自復；見惡人无咎。

彖：
睽，火動而上，澤動而下；二女同居，其志不同行；說而麗乎明，柔進而上行，得中而應乎剛；是以小事吉。天地睽，而其事同也；男女睽，而其志通也；萬物睽，而其事類也；睽之時用大矣哉！

象：
上火下澤，睽；君子以同而異。
見惡人，以辟咎也。
遇主于巷，未失道也。
見輿曳，位不當也。无初有終，遇剛也。
交孚无咎，志行也。
厥宗噬膚，往有慶也。
遇雨之吉，群疑亡也。


# ䷦ 蹇 

利西南，不利東北；利見大人，貞吉。

上六：▇▇▇　▇▇▇　往蹇來碩，吉；利見大人。

九五：▇▇▇▇▇▇▇　大蹇朋來。

六四：▇▇▇　▇▇▇　往蹇來連。

九三：▇▇▇▇▇▇▇　往蹇來反。

六二：▇▇▇　▇▇▇　王臣蹇蹇，匪躬之故。

初六：▇▇▇　▇▇▇　往蹇，來譽。

彖：
蹇，難也，險在前也。見險而能止，知矣哉！蹇利西南，往得中也；不利東北，其道窮也。利見大人，往有功也。當位貞吉，以正邦也。蹇之時用大矣哉！

象：
山上有水，蹇；君子以反身修德。
往蹇來譽，宜待也。
王臣蹇蹇，終无尤也。
往蹇來反，內喜之也。
往蹇來連，當位實也。
大蹇朋來，以中節也。
往蹇來碩，志在內也。利見大人，以從貴也。


# ䷧ 解 

利西南，无所往，其來復吉。有攸往，夙吉。

上六：▇▇▇　▇▇▇　公用射隼于高墉之上，獲之，无不利。

六五：▇▇▇　▇▇▇　君子維有解，吉；有孚于小人。

九四：▇▇▇▇▇▇▇　解而拇，朋至斯孚。

六三：▇▇▇　▇▇▇　負且乘，致寇至，貞吝。

九二：▇▇▇▇▇▇▇　田獲三狐，得黃矢，貞吉。

初六：▇▇▇　▇▇▇　无咎。

彖：
解，險以動，動而免乎險，解。解利西南，往得眾也。其來復吉，乃得中也。有攸往夙吉，往有功也。天地解，而雷雨作，雷雨作，而百果草木皆甲坼，解之時大矣哉！

象：
雷雨作，解；君子以赦過宥罪。
剛柔之際，義无咎也。
九二貞吉，得中道也。
負且乘，亦可醜也，自我致戎，又誰咎也。
解而拇，未當位也。
君子有解，小人退也。
公用射隼，以解悖也。


# ䷨ 損 

有孚，元吉，无咎，可貞，利有攸往。曷之用，二簋可用享。

上九：▇▇▇▇▇▇▇　弗損益之，无咎，貞吉，有攸往，得臣无家。

六五：▇▇▇　▇▇▇　或益之，十朋之龜弗克違，元吉。

六四：▇▇▇　▇▇▇　損其疾，使遄有喜，无咎。

六三：▇▇▇　▇▇▇　三人行，則損一人；一人行，則得其友。

九二：▇▇▇▇▇▇▇　利貞，征凶，弗損，益之。

初九：▇▇▇▇▇▇▇　巳事遄往，无咎，酌損之。

彖：
損，損下益上，其道上行。損而有孚，元吉，无咎，可貞，利有攸往。曷之用？二簋可用享；二簋應有時。損剛益柔有時，損益盈虛，與時偕行。

象：
山下有澤，損；君子以懲忿窒欲。
巳事遄往，尚合志也。
九二利貞，中以為志也。
一人行，三則疑也。
損其疾，亦可喜也。
六五元吉，自上佑也。
弗損益之，大得志也。


# ䷩ 益 

利有攸往，利涉大川。

上九：▇▇▇▇▇▇▇　莫益之，或擊之，立心勿恆，凶。

九五：▇▇▇▇▇▇▇　有孚惠心，勿問元吉。有孚惠我德。

六四：▇▇▇　▇▇▇　中行，告公從。利用為依遷國。

六三：▇▇▇　▇▇▇　益之用凶事，无咎。有孚中行，告公用圭。

六二：▇▇▇　▇▇▇　或益之，十朋之龜弗克違，永貞吉。王用享于帝，吉。

初九：▇▇▇▇▇▇▇　利用為大作，元吉，无咎。

彖：
益，損上益下，民說无疆，自上下下，其道大光。利有攸往，中正有慶。利涉大川，木道乃行。益動而巽，日進无疆。天施地生，其益无方。凡益之道，與時偕行。

象：
風雷，益；君子以見善則遷，有過則改。
元吉无咎，下不厚事也。
或益之，自外來也。
益用凶事，固有之也。
告公從，以益志也。
有孚惠心，勿問之矣。惠我德，大得志也。
莫益之，偏辭也。或擊之，自外來也。


# ䷪ 夬 

揚于王庭，孚號，有厲，告自邑，不利即戎，利有攸往。

上六：▇▇▇　▇▇▇　无號，終有凶。

九五：▇▇▇▇▇▇▇　莧陸夬夬，中行无咎。

九四：▇▇▇▇▇▇▇　臀无膚，其行次且。牽羊悔亡，聞言不信。

九三：▇▇▇▇▇▇▇　壯于頄，有凶。君子夬夬，獨行，遇雨，若濡，有慍，无咎。

九二：▇▇▇▇▇▇▇　惕號，莫夜有戎，勿恤。

初九：▇▇▇▇▇▇▇　壯于前趾，往不勝為咎。

彖：
夬，決也，剛決柔也。健而說，決而和，揚于王庭，柔乘五剛也。孚號有厲，其危乃光也。告自邑，不利即戎，所尚乃窮也。利有攸往，剛長乃終也。

象：
澤上于天，夬；君子以施祿及下，居德則忌。
不勝而往，咎也。
莫夜有戎，得中道也。
君子夬夬，終无咎也。
其行次且，位不當也。聞言不信，聰不明也。
中行无咎，中未光也。
无號之凶，終不可長也。


# ䷫ 姤 

女壯，勿用取女。

上九：▇▇▇▇▇▇▇　姤其角，吝，无咎。

九五：▇▇▇▇▇▇▇　以杞包瓜，含章，有隕自天。

九四：▇▇▇▇▇▇▇　包无魚，起凶。

九三：▇▇▇▇▇▇▇　臀无膚，其行次且，厲，无大咎。

九二：▇▇▇▇▇▇▇　包有魚，无咎，不利賓。

初六：▇▇▇　▇▇▇　繫于金柅，貞吉，有攸往，見凶，羸豕孚蹢躅。

彖：
姤，遇也，柔遇剛也。勿用取女，不可與長也。天地相遇，品物咸章也。剛遇中正，天下大行也。姤之時義大矣哉！

象：
天下有風，姤；后以施命誥四方。
繫于金柅，柔道牽也。
包有魚，義不及賓也。
其行次且，行未牽也。
无魚之凶，遠民也。
九五含章，中正也。有隕自天，志不舍命也。
姤其角，上窮吝也。


# ䷬ 萃 

亨。王假有廟，利見大人，亨，利貞。用大牲吉，利有攸往。

上六：▇▇▇　▇▇▇　齎咨涕洟，无咎。

九五：▇▇▇▇▇▇▇　萃有位，无咎。匪孚，元永貞，悔亡。

九四：▇▇▇▇▇▇▇　大吉，无咎。

六三：▇▇▇　▇▇▇　萃如，嗟如，无攸利，往无咎，小吝。

六二：▇▇▇　▇▇▇　引吉，无咎，孚乃利用禴。

初六：▇▇▇　▇▇▇　有孚不終，乃亂乃萃，若號一握為笑，勿恤，往无咎。

彖：
萃，聚也；順以說，剛中而應，故聚也。王假有廟，致孝享也。利見大人亨，聚以正也。用大牲吉，利有攸往，順天命也。觀其所聚，而天地萬物之情可見矣。

象：
澤上於地，萃；君子以除戎器，戒不虞。
乃亂乃萃，其志亂也。
引吉无咎，中未變也。
往无咎，上巽也。
大吉无咎，位不當也。
萃有位，志未光也。
齎咨涕洟，未安上也。


# ䷭ 升 

元亨，用見大人，勿恤，南征吉。

上六：▇▇▇　▇▇▇　冥升，利于不息之貞。

六五：▇▇▇　▇▇▇　貞吉，升階。

六四：▇▇▇　▇▇▇　王用亨于岐山，吉无咎。

九三：▇▇▇▇▇▇▇　升虛邑。

九二：▇▇▇▇▇▇▇　孚乃利用禴，无咎。

初六：▇▇▇　▇▇▇　允升，大吉。

彖：
柔以時升，巽而順，剛中而應，是以大亨。用見大人，勿恤；有慶也。南征吉，志行也。

象：
地中生木，升；君子以順德，積小以高大。
允升大吉，上合志也。
九二之孚，有喜也。
升虛邑，无所疑也。
王用亨于岐山，順事也。
貞吉升階，大得志也。
冥升在上，消不富也。


# ䷮ 困 

亨，貞，大人吉，无咎，有言不信。

上六：▇▇▇　▇▇▇　困于葛藟，于臲卼，曰動悔。有悔，征吉。

九五：▇▇▇▇▇▇▇　劓刖，困于赤紱，乃徐有說，利用祭祀。

九四：▇▇▇▇▇▇▇　來徐徐，困于金車，吝，有終。

六三：▇▇▇　▇▇▇　困于石，據于蒺蔾，入于其宮，不見其妻，凶。

九二：▇▇▇▇▇▇▇　困于酒食，朱紱方來，利用享祀，征凶，无咎。

初六：▇▇▇　▇▇▇　臀困于株木，入于幽谷，三歲不覿。

彖：
困，剛掩也。險以說，困而不失其所，亨；其唯君子乎？貞大人吉，以剛中也。有言不信，尚口乃窮也。

象：
澤无水，困；君子以致命遂志。
入于幽谷，幽不明也。
困于酒食，中有慶也。
據于蒺蔾，乘剛也。入于其宮，不見其妻，不祥也。
來徐徐，志在下也。雖不當位，有與也。
劓刖，志未得也。乃徐有說，以中直也。利用祭祀，受福也。
困于葛藟，未當也。動悔，有悔吉，行也。


# ䷯ 井 

改邑不改井，无喪无得，往來井井。汔至，亦未繘井，羸其瓶，凶。

上六：▇▇▇　▇▇▇　井收勿幕，有孚元吉。

九五：▇▇▇▇▇▇▇　井冽，寒泉食。

六四：▇▇▇　▇▇▇　井甃，无咎。

九三：▇▇▇▇▇▇▇　井渫不食，為我心惻，可用汲，王明，並受其福。

九二：▇▇▇▇▇▇▇　井谷射鮒，瓮敝漏。

初六：▇▇▇　▇▇▇　井泥不食，舊井无禽。

彖：
巽乎水而上水，井；井養而不窮也。改邑不改井，乃以剛中也。汔至亦未繘井，未有功也。羸其瓶，是以凶也。

象：
木上有水，井；君子以勞民勸相。
井泥不食，下也。舊井无禽，時舍也。
井谷射鮒，无與也。
井渫不食，行惻也。求王明，受福也。
井甃无咎，修井也。
寒泉之食，中正也。
元吉在上，大成也。


# ䷰ 革 

巳日乃孚，元亨利貞，悔亡。

上六：▇▇▇　▇▇▇　君子豹變，小人革面，征凶，居貞吉。

九五：▇▇▇▇▇▇▇　大人虎變，未占有孚。

九四：▇▇▇▇▇▇▇　悔亡，有孚改命，吉。

九三：▇▇▇▇▇▇▇　征凶，貞厲，革言三就，有孚。

六二：▇▇▇　▇▇▇　巳日乃革之，征吉，无咎。

初九：▇▇▇▇▇▇▇　鞏用黃牛之革。

彖：
革，水火相息，二女同居，其志不相得，曰革。巳日乃孚；革而信也。文明以說，大亨以正，革而當，其悔乃亡。天地革而四時成，湯武革命，順乎天而應乎人，革之時大矣哉！

象：
澤中有火，革；君子以治歷明時。
鞏用黃牛，不可以有為也。
巳日革之，行有嘉也。
革言三就，又何之矣。
改命之吉，信志也。
大人虎變，其文炳也。
君子豹變，其文蔚也。小人革面，順以從君也。




# ䷱ 鼎 

元吉，亨。

上九：▇▇▇▇▇▇▇　鼎玉鉉，大吉，无不利。

六五：▇▇▇　▇▇▇　鼎黃耳，金鉉，利貞。

九四：▇▇▇▇▇▇▇　鼎折足，覆公餗，其形渥，凶。

九三：▇▇▇▇▇▇▇　鼎耳革，其行塞，雉膏不食，方雨虧悔，終吉。

九二：▇▇▇▇▇▇▇　鼎有實，我仇有疾，不我能即，吉。

初六：▇▇▇　▇▇▇　鼎顛趾，利出否，得妾以其子，无咎。

彖：
鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。

象：
木上有火，鼎；君子以正位凝命。
鼎顛趾，未悖也。利出否，以從貴也。
鼎有實，慎所之也。我仇有疾，終无尤也。
鼎耳革，失其義也。
覆公餗，信如何也。
鼎黃耳，中以為實也。
玉鉉在上，剛柔節也。


# ䷲ 震 

亨。震來虩虩，笑言啞啞。震驚百里，不喪匕鬯。

上六：▇▇▇　▇▇▇　震索索，視矍矍，征凶。震不于其躬，于其鄰，无咎。婚媾有言。

六五：▇▇▇　▇▇▇　震往來厲，億无喪，有事。

九四：▇▇▇▇▇▇▇　震遂泥。

六三：▇▇▇　▇▇▇　震蘇蘇，震行无眚。

六二：▇▇▇　▇▇▇　震來厲，億喪貝，躋于九陵，勿逐，七日得。

初九：▇▇▇▇▇▇▇　震來虩虩，後笑言啞啞，吉。

彖：
震，亨。震來虩虩，恐致福也。笑言啞啞，後有則也。震驚百里，驚遠而懼邇也。出可以守宗廟社稷，以為祭主也。

象：
洊雷，震；君子以恐懼脩省。
震來虩虩，恐致福也。笑言啞啞，後有則也。
震來厲，乘剛也。
震蘇蘇，位不當也。
震遂泥，未光也。
震往來厲，危行也。其事在中，大无喪也。
震索索，中未得也。雖凶无咎，畏鄰戒也。


# ䷳ 艮 

艮其背，不獲其身，行其庭，不見其人，无咎。

上九：▇▇▇▇▇▇▇　敦艮，吉。

六五：▇▇▇　▇▇▇　艮其輔，言有序，悔亡。

六四：▇▇▇　▇▇▇　艮其身，无咎。

九三：▇▇▇▇▇▇▇　艮其限，列其夤，厲薰心。

六二：▇▇▇　▇▇▇　艮其腓，不拯其隨，其心不快。

初六：▇▇▇　▇▇▇　艮其趾，无咎，利永貞。

彖：
艮，止也。時止則止，時行則行，動靜不失其時，其道光明。艮其止，止其所也。上下敵應，不相與也。是以不獲其身，行其庭不見其人，无咎也。

象：
兼山，艮；君子以思不出其位。
艮其趾，未失正也。
不拯其隨，未退聽也。
艮其限，危薰心也。
艮其身，止諸躬也。
艮其輔，以中正也。
敦艮之吉，以厚終也。


# ䷴ 漸 

女歸吉，利貞。

上九：▇▇▇▇▇▇▇　鴻漸于陸，其羽可用為儀，吉。

九五：▇▇▇▇▇▇▇　鴻漸于陵，婦三歲不孕，終莫之勝，吉。

六四：▇▇▇　▇▇▇　鴻漸于木，或得其桷，无咎。

九三：▇▇▇▇▇▇▇　鴻漸于陸，夫征不復，婦孕不育，凶；利禦寇。

六二：▇▇▇　▇▇▇　鴻漸于磐，飲食衎衎，吉。

初六：▇▇▇　▇▇▇　鴻漸于干，小子厲，有言，无咎。

彖：
漸之進也，女歸吉也。進得位，往有功也。進以正，可以正邦也。其位剛，得中也。止而巽，動不窮也。

象：
山上有木，漸；君子以居賢德，善俗。
小子之厲，義无咎也。
飲食衎衎，吉，不素飽也。
夫征不復，離群醜也。婦孕不育，失其道也。利用御寇，順相保也。
或得其桷，順以巽也。
終莫之勝，吉；得所愿也。
其羽可用為儀，吉；不可亂也。


# ䷵ 歸妹 

征凶，无攸利。

上六：▇▇▇　▇▇▇　女承筐无實，士刲羊无血，无攸利。

六五：▇▇▇　▇▇▇　帝乙歸妹，其君之袂，不如其娣之袂良，月幾望，吉。

九四：▇▇▇▇▇▇▇　歸妹愆期，遲歸有時。

六三：▇▇▇　▇▇▇　歸妹以須，反歸以娣。

九二：▇▇▇▇▇▇▇　眇能視，利幽人之貞。

初九：▇▇▇▇▇▇▇　歸妹以娣，跛能履，征吉。

彖：
歸妹，天地之大義也。天地不交，而萬物不興，歸妹人之終始也。說以動，所歸妹也。征凶，位不當也。无攸利，柔乘剛也。

象：
澤上有雷，歸妹；君子以永終知敝。
歸妹以娣，以恆也。跛能履吉，相承也。
利幽人之貞，未變常也。
歸妹以須，未當也。
愆期之志，有待而行也。
帝乙歸妹，不如其娣之袂良也。其位在中，以貴行也。
上六无實，承虛筐也。




# ䷶ 豐 

亨，王假之，勿憂，宜日中。

上六：▇▇▇　▇▇▇　豐其屋，蔀其家，闚其戶，闃其无人，三歲不覿，凶。

六五：▇▇▇　▇▇▇　來章，有慶譽，吉。

九四：▇▇▇▇▇▇▇　豐其蔀，日中見斗，遇其夷主，吉。

九三：▇▇▇▇▇▇▇　豐其沛，日中見沬，折其右肱，无咎。

六二：▇▇▇　▇▇▇　豐其蔀，日中見斗，往得疑疾，有孚發若，吉。

初九：▇▇▇▇▇▇▇　遇其配主，雖旬无咎，往有尚。

彖：
豐，大也。明以動，故丰。王假之，尚大也。勿憂宜日中，宜照天下也。日中則昃，月盈則食，天地盈虛，與時消息，而況人於人乎？況於鬼神乎？

象：
雷電皆至，豐；君子以折獄致刑。
雖旬无咎，過旬災也。
有孚發若，信以發志也。
豐其沛，不可大事也。折其右肱，終不可用也。
豐其蔀，位不當也。日中見斗，幽不明也。遇其夷主，吉；行也。
六五之吉，有慶也。
豐其屋，天際翔也。闚其戶，闃其无人，自藏也。


# ䷷ 旅

小亨，旅貞吉。

上九：▇▇▇▇▇▇▇　鳥焚其巢，旅人先笑後號咷。喪牛于易，凶。

六五：▇▇▇　▇▇▇　射雉一矢亡，終以譽命。

九四：▇▇▇▇▇▇▇　旅于處，得其資斧，我心不快。

九三：▇▇▇▇▇▇▇　旅焚其次，喪其童僕，貞厲。

六二：▇▇▇　▇▇▇　旅即次，懷其資，得童僕貞。

初六：▇▇▇　▇▇▇　旅瑣瑣，斯其所取災。

彖：
旅，小亨，柔得中乎外，而順乎剛，止而麗乎明，是以小亨，旅貞吉也。旅之時義大矣哉！

象：
山上有火，旅；君子以明慎用刑，而不留獄。
旅瑣瑣，志窮災也。
得童僕貞，終无尤也。
旅焚其次，亦以傷矣。以旅與下，其義喪也。
旅于處，未得位也。得其資斧，心未快也。
終以譽命，上逮也。
以旅在上，其義焚也。喪牛于易，終莫之聞也。


# ䷸ 巽 

小亨，利攸往，利見大人。

上九：▇▇▇▇▇▇▇　巽在床下，喪其資斧，貞凶。

九五：▇▇▇▇▇▇▇　貞吉悔亡，无不利。无初有終，先庚三日，後庚三日，吉。

六四：▇▇▇　▇▇▇　悔亡，田獲三品。

九三：▇▇▇▇▇▇▇　頻巽，吝。

九二：▇▇▇▇▇▇▇　巽在床下，用史巫紛若，吉，无咎。

初六：▇▇▇　▇▇▇　進退，利武人之貞。

彖：
重巽以申命，剛巽乎中正而志行。柔皆順乎剛，是以小亨，利有攸往，利見大人。

象：
隨風，巽；君子以申命行事。
進退，志疑也。利武人之貞，志治也。
紛若之吉，得中也。
頻巽之吝，志窮也。
田獲三品，有功也。
九五之吉，位正中也。
巽在床下，上窮也。喪其資斧，正乎凶也。


# ䷹ 兌 

亨，利貞。

上六：▇▇▇　▇▇▇　引兌。

九五：▇▇▇▇▇▇▇　孚于剝，有厲。

九四：▇▇▇▇▇▇▇　商兌，未寧，介疾有喜。

六三：▇▇▇　▇▇▇　來兌，凶。

九二：▇▇▇▇▇▇▇　孚兌，吉，悔亡。

初九：▇▇▇▇▇▇▇　和兌，吉。

彖：
兌，說也。剛中而柔外，說以利貞，是以順乎天，而應乎人。說以先民，民忘其勞；說以犯難，民忘其死；說之大，民勸矣哉！

象：
麗澤，兌；君子以朋友講習。
和兌之吉，行未疑也。
孚兌之吉，信志也。
來兌之凶，位不當也。
九四之喜，有慶也。
孚于剝，位正當也。
上六引兌，未光也。


# ䷺ 渙 

亨。王假有廟，利涉大川，利貞。

上九：▇▇▇▇▇▇▇　渙其血，去逖出，无咎。

九五：▇▇▇▇▇▇▇　渙汗其大號，渙王居，无咎。

六四：▇▇▇　▇▇▇　渙其群，元吉。渙有丘，匪夷所思。

六三：▇▇▇　▇▇▇　渙其躬，无悔。

九二：▇▇▇▇▇▇▇　渙奔其机，悔亡。

初六：▇▇▇　▇▇▇　用拯馬壯，吉。

彖：
渙，亨。剛來而不窮，柔得位乎外而上同。王假有廟，王乃在中也。利涉大川，乘木有功也。

象：
風行水上，渙；先王以享于帝立廟。
初六之吉，順也。
渙奔其机，得愿也。
渙其躬，志在外也。
渙其群，元吉；光大也。
王居无咎，正位也。
渙其血，遠害也。



# ䷻ 節 

亨。苦節，不可貞。

上六：▇▇▇　▇▇▇　苦節，貞凶，悔亡。

九五：▇▇▇▇▇▇▇　甘節，吉；往有尚。

六四：▇▇▇　▇▇▇　安節，亨。

六三：▇▇▇　▇▇▇　不節若，則嗟若，无咎。

九二：▇▇▇▇▇▇▇　不出門庭，凶。

初九：▇▇▇▇▇▇▇　不出戶庭，无咎。

彖：
節，亨，剛柔分，而剛得中。苦節不可貞，其道窮也。說以行險，當位以節，中正以通。天地節而四時成，節以制度，不傷財，不害民。

象：
澤上有水，節；君子以制數度，議德行。
不出戶庭，知通塞也。
不出門庭，失時極也。
不節之嗟，又誰咎也。
安節之亨，承上道也。
甘節之吉，居位中也。
苦節貞凶，其道窮也。


# ䷼ 中孚 

豚魚吉，利涉大川，利貞。

上九：▇▇▇▇▇▇▇　翰音登于天，貞凶。

九五：▇▇▇▇▇▇▇　有孚攣如，无咎。

六四：▇▇▇　▇▇▇　月幾望，馬匹亡，无咎。

六三：▇▇▇　▇▇▇　得敵，或鼓或罷，或泣或歌。

九二：▇▇▇▇▇▇▇　鳴鶴在陰，其子和之，我有好爵，吾與爾靡之。

初九：▇▇▇▇▇▇▇　虞吉，有它不燕。

彖：
中孚，柔在內而剛得中。說而巽，孚，乃化邦也。豚魚吉，信及豚魚也。利涉大川，乘木舟虛也。中孚以利貞，乃應乎天也。

象：
澤上有風，中孚；君子以議獄緩死。
初九虞吉，志未變也。
其子和之，中心願也。
可鼓或罷，位不當也。
馬匹亡，絕類上也。
有孚攣如，位正當也。
翰音登于天，何可長也。


# ䷽ 小過 

亨，利貞，可小事，不可大事。飛鳥遺之音，不宜上，宜下，大吉。

上六：▇▇▇　▇▇▇　弗遇過之，飛鳥離之，凶，是謂災眚。

六五：▇▇▇　▇▇▇　密雲不雨，自我西郊，公弋取彼在穴。

九四：▇▇▇▇▇▇▇　无咎，弗過遇之。往厲必戒，勿用永貞。

九三：▇▇▇▇▇▇▇　弗過防之，從或戕之，凶。

六二：▇▇▇　▇▇▇　過其祖，遇其妣；不及其君，遇其臣；无咎。

初六：▇▇▇　▇▇▇　飛鳥以凶。

彖：
小過，小者過而亨也。過以利貞，與時行也。柔得中，是以小事吉也。剛失位而不中，是以不可大事也。有飛鳥之象焉，有飛鳥遺之音，不宜上宜下，大吉；上逆而下順也。

象：
山上有雷，小過；君子以行過乎恭，喪過乎哀，用過乎儉。
飛鳥以凶，不可如何也。
不及其君，臣不可過也。
從或戕之，凶如何也。
弗過遇之，位不當也。往厲必戒，終不可長也。
密雲不雨，已上也。
弗遇過之，已亢也。



# ䷾ 既濟 

亨，小利貞，初吉終亂。

上六：▇▇▇　▇▇▇　濡其首，厲。

九五：▇▇▇▇▇▇▇　東鄰殺牛，不如西鄰之禴祭，實受其福。

六四：▇▇▇　▇▇▇　繻有衣袽，終日戒。

九三：▇▇▇▇▇▇▇　高宗伐鬼方，三年克之，小人勿用。

六二：▇▇▇　▇▇▇　婦喪其茀，勿逐，七日得。

初九：▇▇▇▇▇▇▇　曳其輪，濡其尾，无咎。

彖：
既濟，亨，小者亨也。利貞，剛柔正而位當也。初吉，柔得中也。終止則亂，其道窮也。

象：
水在火上，既濟；君子以思患而預防之。
曳其輪，義无咎也。
七日得，以中道也。
三年克之，憊也。
終日戒，有所疑也。
東鄰殺牛，不如西鄰之時也；實受其福，吉大來也。
濡其首厲，何可久也。



# ䷿ 未濟 

亨，小狐汔濟，濡其尾，无攸利。

上九：▇▇▇▇▇▇▇　有孚于飲酒，无咎，濡其首，有孚失是。

六五：▇▇▇　▇▇▇　貞吉，无悔，君子之光，有孚，吉。

九四：▇▇▇▇▇▇▇　貞吉，悔亡，震用伐鬼方，三年有賞于大國。

六三：▇▇▇　▇▇▇　未濟，征凶，利涉大川。

九二：▇▇▇▇▇▇▇　曳其輪，貞吉。

初六：▇▇▇　▇▇▇　濡其尾，吝。

彖：
未濟，亨；柔得中也。小狐汔濟，未出中也。濡其尾，无攸利；不續終也。雖不當位，剛柔應也。

象：
火在水上，未濟；君子以慎辨物居方。
濡其尾，亦不知極也。
九二貞吉，中以行正也。
未濟征凶，位不當也。
貞吉悔亡，志行也。
君子之光，其暉吉也。
飲酒濡首，亦不知節也。






