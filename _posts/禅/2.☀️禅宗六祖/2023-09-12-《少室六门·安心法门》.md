---
layout: post
title:  "《少室六门·安心法门》"
date: 2023-09-12 00:00:02
categories: 禅
tags: 禅宗六祖
excerpt: ""
---

* content
{:toc}


<font style="color:red">迷时人逐法，解时法逐人。解则识摄色，迷则色摄识。但有心分别计较，自身现量者悉皆是梦。若识心寂灭，无一动念处，是名正觉。</font>



### <font style="color:green">1.问：云何自心现量？</font>

答：见一切法有，有不自有，自心计作有。见一切法无，无不自无，自心计作无。乃至一切法亦如是，并是自心计作有，自心计作无。又若人造一切罪，自见己之法王，即得解脱。若从事上得解者，气力壮；从事中见法者，即处处不失念。从文字解者，气力弱。即事即法者深，从汝种种运为，跳踉颠蹶，悉不出法界，亦不入法界。若以法界入法界，即是痴人。凡有所施为，皆不出法界心。何以故？心体是法界故。



### <font style="color:green">2.问：世间人种种学问，云何不得道？</font>

答：由见己故不得道。己者，我也。至人逢苦不忧，遇乐不喜，由不见己故。所以不知苦乐，由亡己故。得至虚无，己自尚亡，更有何物而不亡也！



### <font style="color:green">3.问：诸法既空，阿谁修道？</font>

答：有阿谁，须修道；若无阿谁，即不须修道。阿谁者，亦我也。若无我者，逢物不生是非。是者，我自是，而物非是也；非者，我自非，而物非非也。即心无心，是为通达佛道。即物不起见，名为达道。逢物直达，知其本源，此人慧眼开。智者任物不任己，即无取舍违顺；愚人任己不任物，即有取舍违顺。不见一物，名为见道。不行一物，名为行道。即一切处无处，即作处无作法，即是见佛。若见相时，即一切处见鬼。取相故堕地狱。观法故得解脱。若见忆相分别，即受镬汤炉炭等事，现见生死相。若见法界性，即涅槃性；无忆想分别，即是法界性。心是非色，故非有；用而不废，故非无。用而常空，故非有。空而常用，故非无。

即说颂曰：

心心心，难可寻。
宽时遍法界，窄也不容针。
亦不睹恶而生嫌，亦不观善而勤措。
亦不舍智而近愚，亦不抱迷而就悟。
达大道兮过量，通佛心兮出度。
不与凡圣同躔，超然名之曰祖。




