---
layout: post
title:  "《六祖〈金刚经〉口诀》"
date: 2023-09-08 00:00:01
categories: 禅
tags: 禅宗六祖
excerpt: ""
---

* content
{:toc}


## 序
金刚般若波罗蜜经·序

夫《金刚经》者，无相为宗，无住为体，妙有为用。自从达磨西来，为传此经之意，令人悟理见性。只为世人不见自性，是以立见性之法；世人若了见真如本体，即不假立法。此经读诵者无数，称赞者无边，造疏及注解者，凡八百余家。所说道理，各随所见；见虽不同，法即无二。宿植上根者，一闻便了；若无宿慧，读诵虽多，不悟佛意。是故解释圣义，断除学者疑心。若于此经，得旨无疑，不假解说。从上如来所说善法，为除凡夫不善之心。经是圣人之语，教人闻之，超凡悟圣，永息迷心。

此一卷经，众生性中本有。不自见者，但读诵文字；若悟本心，始知此经不在文字。若能明了自性，方信一切诸佛从此经出。今恐世人身外觅佛，向外求经，不发内心，不持内经，故造此诀，令诸学者持内心经，了然自见清净佛心，过于数量，不可思议。后之学者，读经有疑，见此解义，疑心释然，更不用诀。所冀学者，同见矿中金性，以智慧火镕炼，矿去金存。

我释迦本师，说《金刚经》，在舍卫国，因须菩提起问，佛大悲为说，须菩提闻法得悟，请佛与法安名，令后人依而受持，故经云：“佛告须菩提，是经名为金刚般若波罗蜜，以是名字，汝当奉持。”

如来所说金刚般若波罗蜜，与法为名，其意谓何？以金刚世界之宝，其性猛利，能坏诸物。金虽至坚，羖羊角能坏；金刚喻佛性，羖羊角喻烦恼。金虽坚刚，羖羊角能碎；佛性虽坚，烦恼能乱；烦恼虽坚，般若智能破；羖羊角虽坚，宾铁能坏。悟此理者，了然见性。《涅槃经》云：“见佛性者不名众生，不见佛性是名众生”。如来所说金刚喻者，只为世人性无坚固，口虽诵经，光明不生。外诵内行，光明齐等。内无坚固，定慧即亡。口诵心行，定慧均等，是名究竟。金在山中，山不知是宝，宝亦不知是山，何以故？为无性故。人则有性，取其宝用，得遇金师，錾凿山破，取矿烹炼，遂成精金，随意使用，得免贫苦。四大身中，佛性亦尔。身喻世界，人我喻山，烦恼喻矿，佛性喻金，智慧喻工匠，精进勇猛喻錾凿。身世界中有人我山，人我山中有烦恼矿，烦恼矿中有佛性宝，佛性宝中有智慧工匠用，智慧工匠凿破人我山，见烦恼矿，以觉悟火烹炼，见自金刚佛性，了然明净，是故以金刚为喻，因为之名也。空解不行，有名无体；解义修行，名体俱备。不修即凡夫，修即同圣智，故名金刚也。

何名般若？是梵语，唐言智慧。智者不起愚心，慧者有其方便；慧是智体，智是慧用。体若有慧，用智不愚；体若无慧，用愚无智。只为愚痴未悟，故修智慧以除之也。

何名波罗蜜？唐言到彼岸。**到彼岸者，离生灭义**。只缘世人性无坚固，于一切法上有生灭相，**流浪诸趣**，未到真如之地，并是此岸；要具大智慧，于一切法圆满，离生灭相，即是到彼岸也。亦云心迷则此岸，心悟则彼岸；心邪则此岸，心正则彼岸。口说心行，即自法身有波罗蜜；口说心不行，即无波罗蜜也。

何名为经？经者，径也，是成佛之道路。凡人欲臻斯路，当内修般若行，以至究竟。如或但能诵说，心不依行，自心则无经；**实见实行，自心则有经**。故此如来号为《金刚般若波罗蜜经》。




## 01.法会因由
<font style="color:#A0522D;font-size:20px;">如是我闻。</font>

如者，指义；是者，定词。阿难自称如是之法，我从佛闻，明不自说也，故言如是所闻。又，<font style="color:red">我者，性也，性即我也。内外动作，皆由于性；</font>一切尽闻，故称我闻也。

<font style="color:#A0522D;font-size:20px;">一时，佛在舍卫国祇树给孤独园，</font>

言一时者，师资会遇齐集之时。佛者，是说法之主。在者，欲明处所。舍卫国者，波斯匿王所居之国。祇者，太子名也。树是祇陀太子所施，故言祇树也。给孤独者，须达长者之异名也。园者，本属须达，故言给孤独园。<font style="color:red">佛者，梵音，唐言觉也。觉义有二：一者外觉，观诸法空；二者内觉，知心空寂，不被六尘所染。外不见人之过恶，内不被邪迷所惑，故名曰觉。觉即是佛也。</font>

<font style="color:#A0522D;font-size:20px;">与大比丘众千二百五十人俱。</font>

言与者，佛与比丘同住**金刚般若无相道场**，故言与也。大比丘者，是大阿罗汉故。比丘者，是梵语，唐言能破六贼，故名比丘。众，多也。千二百五十人者，其数也。俱者，同处平等法会。

<font style="color:#A0522D;font-size:20px;">尔时世尊，食时，著衣持钵，入舍卫大城乞食。于其城中，</font>

尔时者，当此之时，是今辰时，斋时欲至也。著衣持钵者，**为显教示迹**故也。入者，为自城外而入也。舍卫大城者，名舍卫国丰德城也，即波斯匿王所居之城，故言舍卫大城也。<font style="color:red">言乞食者，表如来能下心于一切众生也。</font>

<font style="color:#A0522D;font-size:20px;">次第乞已，还至本处。饭食讫，收衣钵，洗足已，敷座而坐。</font>

次第者，不择贫富，平等以化也。乞已者，如多乞不过七家，七家数满，更不至余家也。还至本处者，佛立制——诸比丘，除请召外，不得辄向白衣舍，故云尔。洗足者，如来示现，顺同凡夫，故言洗足。又大乘法，不独以洗手足为净；盖言洗手足，不若净心，一念心净，则罪垢悉除矣。如来欲说法时，常仪敷施檀座，故言敷座而坐也。




## 02.善现起请
<font style="color:#A0522D;font-size:20px;">时长老须菩提，</font>

何名长老？德尊年高，故名长老。**须菩提是梵语。唐言解空**。

<font style="color:#A0522D;font-size:20px;">在大众中，即从座起，偏袒右肩，右膝著地，合掌恭敬，而白佛言：</font>

随众所坐，故云即从座起。弟子请益，先行五种仪：一者从座而起；二者端整衣服；三者偏袒右肩，右膝着地；四者合掌，瞻仰尊颜，目不暂舍；五者一心恭敬，以申问辞。

<font style="color:#A0522D;font-size:20px;">“希有世尊！</font>

希有，略说三义：第一希有，能舍金轮王位；第二希有，身长丈六，紫磨金容，三十二相，八十种好，三界无比；第三希有，性能含吐八万四千法，三身圆备。以具上三义，故云希有也。世尊者，智慧超过三界，无有能及者，德高更无有上，一切咸恭敬，故曰世尊。

<font style="color:#A0522D;font-size:20px;">如来善护念诸菩萨。善付嘱诸菩萨。</font>

护念者，如來以般若波罗蜜法，护念诸菩萨。付嘱者，如来以般若波罗蜜法，付嘱须菩提诸大菩萨。**言善护念者，令诸学人，以般若智，护念自身心，不令妄起憎爱，染外六尘，堕生死苦海；于自心中，念念常正，不令邪起。自性如来，自善护念。言善付嘱者，前念清净，付嘱后念，后念清净，无有间断，究竟解脱。**如来委曲诲示众生及在会之众，当常行此，故云善付嘱也。菩萨者，梵语。唐言道心众生，亦云觉有情。道心者，常行恭敬。乃至蠢动含灵，普敬爱之，无轻慢心，故名菩萨。

<font style="color:#A0522D;font-size:20px;">世尊！善男子、善女人，</font>

善男子者，平坦心也，亦是正定心也，能成就一切功德，所往无碍也。善女人者，是正慧心也，由正慧心，能出生一切有为、无为功德也。

<font style="color:#A0522D;font-size:20px;">发阿耨多罗三藐三菩提心，应云何住？云何降伏其心？”</font>

须菩提问：一切发菩提心的人，应云何住，云何降伏其心。须菩提见一切众生躁扰不停，犹如隙尘，摇动之心，起如飘风，念念相续，无有间歇，问欲修行，如何降伏。

<font style="color:#A0522D;font-size:20px;">佛言：“善哉！善哉！须菩提！如汝所说，如来善护念诸菩萨，善付嘱诸菩萨。</font>

是佛赞叹须菩提，善得我心，善得我意也。

<font style="color:#A0522D;font-size:20px;">汝今谛听，当为汝说。</font>

佛欲说法，常先戒敕。令诸听者一心静默，吾当为说。

<font style="color:#A0522D;font-size:20px;">善男子、善女人，发阿耨多罗三藐三菩提心，应如是住，如是降伏其心。”</font>

“阿”之言“无”，“耨多罗”之言“上”， “三”之言“正”， “藐”之言“徧”。 “菩提”之言“知”。**无者，无诸垢染**。上者，三界无能比。正者，正见也。徧者，一切智也。知者，知一切有情佛性，但能修行，尽得成佛。佛者，即是无上清净般若波罗蜜也。是以一切善男子、善女人，若欲修行，应知无上菩提道，应知无上清净般若波罗蜜多法，以此降伏其心也。

<font style="color:#A0522D;font-size:20px;">“唯然，世尊！愿乐欲闻。”</font>

唯然者，应诺之辞。愿乐者，愿佛广说，令中下根机，尽得开悟。乐者，乐闻深法。欲闻者，渴仰慈诲也。




## 03.大乘正宗
<font style="color:#A0522D;font-size:20px;">佛告须菩提：“诸菩萨摩诃萨，应如是降伏其心：</font>

前念清净，后念清净，名为菩萨。念念不退，虽在尘劳，心常清净，名摩诃萨。又慈悲喜舍，种种方便，化导众生，名为菩萨。能化、所化，心无取着，是名摩诃萨。恭敬一切众生，即是降伏自心处。真者不变，如者不异，遇诸境界，心无变异，名曰真如。亦云外不假曰真，内不乱曰如。念念无差，即是降伏其心也。

<font style="color:#A0522D;font-size:20px;">所有一切众生之类，若卵生、若胎生、若湿生、若化生，若有色、若无色，若有想、若无想、若非有想、若非无想，我皆令入无余涅槃，</font>

卵生者，迷性也。胎生者，习性也。湿生者，随邪性也。化生者，见趣性也。迷故造诸业，习故常流转，随邪心不定，见趣多沦坠。<font style="color:red">起心修心，妄见是非，内不契无相之理，名为有色。内心守直，不行恭敬供养，但言直心是佛，不修福慧，名为无色。不了中道，眼见耳闻，心想思惟，爱著法相，口说佛行，心不依行，名为有想。迷人坐禅，一向除妄，不学慈悲喜舍智慧方便，犹如木石，无有作用，名为无想。不著二法想，故名若非有想。求理心在，故名若非无想。烦恼万差，皆是垢心；身形无数，总名众生。如来大悲普化，皆令得入无余涅槃。</font>

<font style="color:#A0522D;font-size:20px;">而灭度之。</font>

如来指示**三界九地众生，各有涅槃妙心，令自悟入无余**。无余者，无习气烦恼也。涅槃者，圆满清净义，灭尽一切习气。令永不生，方契此也。度者，渡生死大海也。佛心平等，普愿与一切众生，同入圆满清净无余涅槃，同渡生死大海，同诸佛所证也。有人<font style="color:red">虽悟虽修，作有所得心者，却生我相，名为法我。除尽法我，方名灭度也。</font>

<font style="color:#A0522D;font-size:20px;">如是灭度无量无数无边众生，实无众生得灭度者。</font>

如是者，指前法也。<font style="color:red">灭度者，大解脱也</font>。大解脱者，烦恼及习气，一切诸业障灭尽，更无有余，是名大解脱。无量无数无边众生，元各自有一切烦恼、贪嗔恶业；若不断除，终不得解脱。故言如是灭度无量无数无边众生。<font style="color:red">一切迷人，悟得自性，始知佛不见自相，不有自智，何曾度众生？只为凡夫不见自本心，不识佛意，执著诸法相，不达无为之理，我人不除，是名众生。若离此病，实无众生得灭度者。</font>故言“妄心无处即菩提。生死涅槃本平等”，何灭度之有！

<font style="color:#A0522D;font-size:20px;">何以故？须菩提！若菩萨有我相、人相、众生相、寿者相。即非菩萨。”</font>

众生佛性本无有异， 缘有四相，不入无余涅槃。 有四相即是众生，无四相即是佛。迷即佛是众生，悟即众生是佛。迷人恃有财宝、学问、族姓，轻慢一切人，名我相。 虽行仁义礼智信，而意高自负，不行普敬，言我解行仁义礼智信，不合敬尔，名人相。好事归己，恶事施于人，名众生相。对境取舍分别，名寿者相。是谓**凡夫人四相**。修行人亦有四相：心有能所，轻慢众生，名我相；自恃持戒，轻破戒者，名人相；厌三涂苦，愿生诸天，是众生相；心爱长年，而勤修福业，诸执不忘，是寿者相。有四相即是众生，无四相即是佛也。




## 04.妙行无住
<font style="color:#A0522D;font-size:20px;">“复次，须菩提！菩萨于法，应无所住行于布施，所谓不住色布施，不住声香味触法布施。</font>

凡夫布施，只求身相端严、五欲快乐，故报尽却堕三涂。世尊大慈，教行无相布施者，不求身相端严、五欲快乐，但令**内破悭心，外利益一切众生**，如是相应，名不住色布施。

<font style="color:#A0522D;font-size:20px;">须菩提！菩萨应如是布施，不住于相。</font>

应如是无相心布施者，为无能施之心，不见有施之物，不分别受施之人，是名不住相布施也。

<font style="color:#A0522D;font-size:20px;">何以故？若菩萨不住相布施，其福德不可思量。”</font>

菩萨行施，心无所希求，其所获福德， 如十方虚空，不可较量。 言复次者，连前起后之辞。一说：<font style="color:red">布者普也，施者散也；能普散尽心中妄念习气烦恼，四相泯绝，无所蕴积，是真布施。</font>又说：布施者，由不住六尘境界，又不有漏分别，惟当返归清净，了万法空寂；若不了此意，惟增诸业。故须内除贪爱，外行布施，内外相应，获福无量。见人作恶，不见其过，自性不生分别，是名离相。依教修行，心无能所，即是善法。修行人心有能所，不名善法；能所心不灭，终未得解脱。念念常行般若智，其福无量无边。依如是修行，感得一切人天恭敬供养，是名为福德。常行不住相布施，普敬一切含生，其功德无有边际，不可称计。

<font style="color:#A0522D;font-size:20px;">“须菩提！于意云何？东方虚空可思量不？”“不也，世尊！”</font>

缘不住相布施，所得功德不可称量，佛以东方虚空为譬喻，故问须菩提：“东方虚空可思量不？”“不也，世尊”者，须菩提言：东方虚空不可思量也。

<font style="color:#A0522D;font-size:20px;">“须菩提！南西北方，四维上下虚空，可思量不？”“不也，世尊！”“须菩提！菩萨无住相布施，福德亦复如是，不可思量。</font>

佛言虚空无有边际，不可度量，菩萨无住相布施，所得功德亦如虚空，不可度量，无边际也。世界中，大者莫过虚空；一切性中，大者莫过佛性。何以故？凡有形相者，不得名为大；虚空无形相，故得名为大。**一切诸性，皆有限量，不得名为大；佛性无有限量，故名为大**。此虚空中，本无东西南北；若见东西南北，亦是住相，不得解脱。佛性本无我人众生寿者；若有此四相可见，即是众生性，不名佛性，亦所谓住相布施也。虽于妄心中说有东西南北，在理则何有？！所谓东西不真，南北曷异。**自性本来空寂混融，无所分别，故如来深赞不生分别也**。

<font style="color:#A0522D;font-size:20px;">须菩提！菩萨但应如所教住。”</font>

应者，唯也。但唯如上所说之教，住无相布施，即是菩萨也。




## 05.如理实见
<font style="color:#A0522D;font-size:20px;">“须菩提！于意云何？可以身相见如来不？”“不也，世尊！不可以身相得见如来。</font>

色身即有相，法身即无相。色身者，四大和合，父母所生，肉眼所见。法身者，无有形段，非有青黄赤白，无一切相貌，非肉眼能见，慧眼乃能见之。凡夫但见色身如来，不见法身如来。**法身量等虚空**，是故佛问须菩提：“可以身相见如来不？”须菩提知凡夫但见色身如来，不见法身如来。故言：“不也，世尊！不可以身相得见如来。”

<font style="color:#A0522D;font-size:20px;">何以故？如来所说身相，即非身相。”</font>

<font style="color:red">色身是相，法身是性。一切善恶，尽由法身，不由色身。法身若作恶，色身不生善处。法身作善，色身不堕恶处。凡夫唯见色身，不见法身，不能行无住相布施，不能于一切处行平等行，不能普敬一切众生。</font>**见法身者，即能行无住相布施，即能普敬一切众生，即能修般若波罗蜜行，方信一切众生同一真性，本来清净，无有垢秽，具足恒沙妙用。**

<font style="color:#A0522D;font-size:20px;">佛告须菩提：</font><font style="color:red;font-size:20px;">“凡所有相，皆是虚妄。若见诸相非相，即见如来。”</font>

如来欲显法身，说一切诸相皆是虚妄。若见一切诸相虚妄不实，即见如来无相之理也。




## 06.正信希有
<font style="color:#A0522D;font-size:20px;">须菩提白佛言：“世尊！颇有众生，得闻如是言说章句，生实信不？”</font>

须菩提问：此法其深，难信难解；末世凡夫，智慧微劣，云何信入？佛答在次下。

<font style="color:#A0522D;font-size:20px;">佛告须菩提：“莫作是说！如来灭后，后五百岁，有持戒修福者，于此章句，能生信心，以此为实；当知是人，不于一佛二佛三四五佛，而种善根，已于无量千万佛所，种诸善根。闻是章句，乃至一念生净信者，</font>

于我灭后，后五百岁，若复有人，能持大乘无相戒，不妄取诸相，不造生死业，一切时中，心常空寂，不被诸相所缚，即是无所住心，于如来深法，心能信入，此人所有言说，真实可信。何以故？此人不于一劫二劫三四五劫而种善根，已于无量千万亿劫，种诸善根。 是故如来说，我灭后，后五百岁，有能离相修行者，当知是人，不于一二三四五佛，种诸善根。

何名**种诸善根**？略述次下：所谓于诸佛所，一心供养，随顺教法，于诸菩萨、善知识、师僧、父母，耆年宿德尊长之前处，常行恭敬供养，承顺教命，不违其意，是名种诸善根；于一切贪苦众生，起慈悲心，不生轻厌，有所须求，随力惠施，是名种诸善根；于一切恶类，自行和柔忍辱，欢喜逢迎，不逆其意，令彼发欢喜心，息刚戾心，是名种诸善根；于六道众生，不加杀害，不欺不贱，不毁不辱，不骑不棰，不食其肉，常行饶益，是名种诸善根。

信心者，信般若波罗蜜能除一切烦恼，信般若波罗蜜能成就一切出世功德，信般若波罗蜜能出生一切诸佛，信自身中佛性本来清净，无有染污，与诸佛性平等无二，信六道众生本来无相，信一切众生尽能成佛，是名清净信心也。

<font style="color:#A0522D;font-size:20px;">须菩提！如来悉知悉见，是诸众生得如是无量福德。 何以故？是诸众生，无复我相、人相、众生相、寿者相，无法相，亦无非法相。</font>

若有人于如来灭后， 发般若波罗蜜心， 行般若波罗蜜行，修习悟解，得佛深意者，诸佛无不知之。若有人闻上乘法，一心受持，即能行般若波罗蜜无相无著之行，了无我人众生寿者四相。无我者，无色受想行识也。 无人者，了四大不实，终归地水火风也。无众生者，无生灭心也。无寿者，我身本无，宁有寿者？<font style="color:red">四相既亡，即法眼明彻，不著有无，远离二边，自心如来自悟自觉，永离尘劳妄念，自然得福无边。</font>无法相者，离名绝相，**不拘文字**也。亦<font style="color:red">无非法相者，**不得言无般若般罗蜜法**；若言无般若波罗法，即是谤法。</font>

<font style="color:#A0522D;font-size:20px;">何以故？是诸众生，若心取相，则为著我人众生寿者。若取法相，即著我人众生寿者。何以故？若取非法相，即著我人众生寿者。</font>

取此三相，并著邪见，尽是迷人，不悟经意。**故修行人不得爱著如来三十二相，不得言我解般若波罗蜜法，亦不得言不行般若波罗蜜行而得成佛**。

<font style="color:red;font-size:20px;">是故不应取法，不应取非法。以是义故，如来常说：汝等比丘，知我说法，如筏喻者。法尚应舍，何况非法。”</font>

法者，是般若波罗蜜法。非法者，生天等法。般若波罗蜜法，能令一切众生过生死大海；既得过已，尚不应住，何况生天等法而得乐著！




## 07.无得无说
<font style="color:#A0522D;font-size:20px;">“须菩提！于意云何？如来得阿耨多罗三藐三菩提耶？如来有所说法耶？”须菩提言：“如我解佛所说义，无有定法名阿耨多罗三藐三菩提，亦无有定法如来可说。</font>

**阿耨多罗，非从外得，但心无我所即是也**。只缘对病设药，随宜为说，何有定法乎？如来说无上正法，心本无得，亦不言不得。但为众生所见不同，如来应彼根性，种种方便，开诱化导，俾其离诸执著；指示一切众生，妄心生灭不停，逐境界动，前念瞥起，后念应觉，觉既不住，见亦不存。若尔，岂有定法为如来可说也？阿者，心无妄念。耨多罗者，心无骄慢。三者，心常在正定。藐者，心常在正慧。三菩提者，心常空寂。一念凡心顿除，即见佛性。

<font style="color:#A0522D;font-size:20px;">何以故？如来所说法，皆不可取，不可说，非法、非非法。</font>

**恐人执著如来所说文字章句，不悟无相之理，妄生知解，故言不可取**。如来为化种种众生，应机随量，所有言说，亦何有定乎？学人不解如来深意，但诵如来所说教法，不了本心；不了本心，终不成佛，故言不可说也。口诵心不行即非法；口诵心行，了无所得，即非非法。

<font style="color:#A0522D;font-size:20px;">所以者何？一切贤圣皆以无为法而有差别。”</font>

三乘根性，所解不同，见有深浅，故言差别。<font style="color:red">佛说无为法者，即是无住，无住即是无相，无相即无起，无起即无灭，荡然空寂，照用齐收，鉴觉无碍，乃真是解脱佛性。佛即是觉，觉即是观照，观照即是智慧，智慧即是般若波罗蜜多</font>。 又本云：圣贤说法，具一切智，<font style="color:red">万法在性，随问差别，令人心开，各自见性。</font>



## 08.依法出生
<font style="color:#A0522D;font-size:20px;">“须菩提！于意云何？若人满三千大千世界七宝，以用布施。是人所得福德，宁为多不？”须菩提言：“甚多，世尊！何以故？是福德即非福德性，是故如来说福德多。”</font>

三千大千世界七宝以用布施，**福德虽多，于性上一无利益**。<font style="color:red">依摩诃般若波罗蜜多修行，令自性不堕诸有，是名福德性</font>。心有能所，即非福德性；能所心灭，是名福德性。心依佛教，行同佛行，是名福德性；不依佛教，不能践履佛行，即非福德性。

<font style="color:#A0522D;font-size:20px;">“若复有人，于此经中，受持乃至四句偈等，为他人说，其福胜彼。</font>

十二部教，大意尽在四句之中。何以知其然？以诸经中赞叹，四句偈即是摩诃般若波罗蜜多。以摩诃般若为诸佛母，三世诸佛，皆依此经修行，方得成佛。《般若心经》云：“三世诸佛，依般若波罗蜜多故，得阿耨多罗三藐三菩提”。 从师所学曰受，解义修行曰持。自解自行是自利，为人演说是利他。功德广大，无有边际。

<font style="color:#A0522D;font-size:20px;">何以故？须菩提！一切诸佛及诸佛阿耨多罗三藐三菩提法，皆从此经出。</font>

此经者，非指此一卷之文也，要显佛性，从体起用，妙利无穷。<font style="color:red">般若者，即智慧也。智以方便为功，慧以决断为用，即**一切时中觉照心**是。</font>**一切诸佛及阿耨多罗三藐三菩提法，皆从觉照生**，故云此经出也。

<font style="color:#A0522D;font-size:20px;">须菩提！</font><font style="color:red;font-size:20px;">所谓佛法者，即非佛法。”</font>

**所说一切文字章句，如标如指。** 标指者，影响之义。依标取物，依指观月； 月不是指，标不是物。但<font style="color:red">依经取法，经不是法。经文则肉眼可见，法则慧眼能见。若无慧眼者，但见其文，不见其法。若不见法，即不解佛意。不解佛意，则诵经不成佛道。</font>




## 09.一相无相
<font style="color:#A0522D;font-size:20px;">“须菩提！于意云何？须陀洹能作是念，‘我得须陀洹果’不？“须菩提言：“不也。世尊！</font>

须陀洹者，梵语，唐言逆流。逆生死流，不染六尘，一向修无漏业，得粗重烦恼不生，决定不受地狱、畜生、修罗异类之身，名须陀洹果。 **若了无相法，即无得果之心**；微有得果之心，即不名须陀洹，故言不也。

<font style="color:#A0522D;font-size:20px;">何以故？须陀洹名为入流，而无所入，不入色声香味触法，是名须陀洹。”</font>

流者，圣流也，须陀洹人已离粗重烦恼，故得入圣流；而无所入者，无得果之心也。须陀洹者，乃修行初果也。

<font style="color:#A0522D;font-size:20px;">“须菩提！于意云何？斯陀含能作是念：‘我得斯陀含果’不？“须菩提言：“不也，世尊！何以故？斯陀含名一往来，而实无往来，是名斯陀含。”</font>

斯陀含者，梵语，唐言一往来。舍三界结缚，三界结尽，故名斯陀含。斯陀含名一往来。往来，从天上却，到人间生，从人间死却，生天上竟，遂出生死，三界业尽，名斯陀含果。大乘斯陀含者，目观诸境，心有一生一灭，无第二生灭，故名一往来 。前念起妄，后念即止；前念有著，后念即离，故实无往来。

<font style="color:#A0522D;font-size:20px;">“须菩提！于意云何？阿那含能作是念：‘我得阿那含果’不？”须菩提言：“不也，世尊！何以故？阿那含名为不来，而实无不来，是故名阿那含。”</font>

阿那含，梵语，唐言不还，亦名出欲。出欲者，外不见可欲之境，内无欲心可行，定不向欲界受生，故名不来，而实无不来；亦名不还，以欲习永尽，决定不来受生，是故名阿那含。

<font style="color:#A0522D;font-size:20px;">“须菩提！于意云何？阿罗汉能作是念：‘我得阿罗汉道’不？”须菩提言：“不也，世尊！</font>

诸漏已尽，无复烦恼，名阿罗汉。阿罗汉者。**烦恼永尽，与物无诤。**若作得果之心，即是有诤。

<font style="color:#A0522D;font-size:20px;">何以故？实无有法名阿罗汉。世尊！若阿罗汉作是念：‘我得阿罗汉道’，即为著我人众生寿者。</font>

阿罗汉，梵语。唐言无诤。无烦恼可断，无贪嗔可离，性无违顺，心境俱空，内外常寂。若有得果之心，即同凡夫，故言不也。

<font style="color:#A0522D;font-size:20px;">世尊！佛说我得无诤三昧，人中最为第一，是第一离欲阿罗汉。世尊！我不作是念：‘我是离欲阿罗汉’。</font>

何名无诤三昧？ 谓阿罗汉**心无生灭去来，惟有本觉常照，故名无诤三昧**。 三昧，梵语，此云正受，亦云正见。远离九十五种邪见，是名正见。然空中亦有明暗诤，性中有邪正诤，念念常正，无一念邪心，即是无诤三昧。修此三昧，人中最为第一。若有一念得果心，即不名无诤三昧。

<font style="color:#A0522D;font-size:20px;">世尊！我若作是念：‘我得阿罗汉道’，世尊即不说须菩提是乐阿兰那行者。以须菩提实无所行，而名须菩提是乐阿兰那行。”</font>

阿兰那，是梵语，唐言无诤行。 无诤即是清净行。 **清净行者，为除去有所得心也**。若存有所得心，即是有诤；有诤即非清净道。常得无所得心，即是无诤行也。




## 10.庄严净土
<font style="color:#A0522D;font-size:20px;">佛告须菩提：“于意云何？如来昔在然灯佛所，于法有所得不？”“不也，世尊！如来在然灯佛所，于法实无所得。”</font>

佛恐须菩提有得法之心，为遗此疑，故问之。须菩提知法无所得，而白佛言“不也”。然灯佛是释迦佛授记之师。故问须菩提，我于师处有法可得不？须菩提即谓：<font style="color:red">法因师开示，而实无所得，但悟自性本来清净，本无尘劳，寂然常照，即自成佛</font>；当知世尊在然灯佛所，于法实无所得。如来法者，譬如日光明照，无有边际，而不可取。

<font style="color:#A0522D;font-size:20px;">“须菩提！于意云何？菩萨庄严佛土不？”“不也，世尊！何以故？庄严佛土者，即非庄严，是名庄严。”</font>

清净佛土，无相无形，何物而能庄严耶？唯以定慧之宝，假名庄严。事理庄严有三：第一**庄严世间佛土**，造寺、布施、供养是也；第二**庄严见佛土**，见一切人普行恭敬是也；第三**庄严心即佛土**，心净即佛土净，念念常行佛心是也。

<font style="color:RED;font-size:20px;">“是故须菩提！ 诸菩萨摩诃萨，应如是生清净心 ：不应住色生心，不应住声香味触法生心，应无所住而生其心。</font>

此修行人不应谈他是非，自言我能我解，心轻末学，此非清净心也。 **自性常生智慧，行平等慈，下心恭敬一切众生，是修行人清净心也**。若不自净其心，爱著清净处，心有所住，即是著法相。见色著色，住色生心，即是迷人。 见色离色，不住色生心，即是悟人。住色生心，如云蔽天；不住色生心，如空无云，日月常照。住色生心，即是妄念；不住色生心，即是真智。妄念生则暗，真智照则明。明则烦恼不生，暗则六尘竞起。

<font style="color:#A0522D;font-size:20px;">须菩提！譬如有人，身如须弥山王。于意云何？是身为大不？” 须菩提言：“ 甚大，世尊！何以故，佛说非身，是名大身。”</font>

色身虽大，内心量小，不名大身。**内心量大，等虚空界，方名大身**。色身纵如须弥山，终不为大。




## 11.无为福胜
<font style="color:#A0522D;font-size:20px;">“须菩提！如恒河中所有沙数，如是沙等恒河，于意云何？是诸恒河沙。宁为多不？”须菩提言：“甚多，世尊！但诸恒河尚多无数，何况其沙！”“须菩提！我今实言告汝：若有善男子、善女人，以七宝满尔所恒河沙数三千大千世界，以用布施，得福多不？”须菩提言：“甚多，世尊！”佛告须菩提：“若善男子、善女人，于此经中，乃至受持四句偈等，为他人说，而此福德，胜前福德。”</font>

布施七宝，得**三界中富贵报**；讲说大乘经典，令诸闻者生大智慧，成无上道。当知受持福德，胜前七宝福德。




## 12.尊重正教
<font style="color:#A0522D;font-size:20px;">“复次， 须菩提！ 随说是经，乃至四句偈等，当知此处，一切世间天人阿修罗，皆应供养，如佛塔庙。</font>

所在之处，如有人即说是经，若**念念常行无念心、无所得心，不作能所心说，若能远离诸心，常依无所得心，即此身中有如来金身舍利，故言如佛塔庙**。以无所得心说此经者，感得天龙八部，悉来听受。心若不清净，但为名声利益而说是经者，死堕三途，有何利益？心若清净，为说是经，令诸听者除迷妄心，悟得本来佛性，常行真实，感得天人阿修罗等，皆来供养持经人也。

<font style="color:#A0522D;font-size:20px;">何况有人尽能受持读诵。 须菩提！当知是人，成就最上第一希有之法。 若是经典所在之处，则为有佛，若尊重弟子。”</font>

自心诵得此经，自心解得经义，自心体得无著无相之理，所在之处，常修佛行，念念心无有间歇，即自心是佛，故言所在之处，则为有佛。




## 13.如法受持
<font style="color:#A0522D;font-size:20px;">尔时须菩提白佛言：“世尊！当何名此经？我等云何奉持？”佛告须菩提：“是经名为《金刚般若波罗蜜》，以是名字，汝当奉持。所以者何？须菩提！佛说般若波罗蜜，即非般若波罗蜜。”</font>

佛说般若波罗蜜，令诸学人用智慧除却愚心生灭，生灭除尽，即到彼岸；若心有所得，即不到彼岸。心无一法可得，即是彼岸；口说心行，乃是到彼岸。

<font style="color:#A0522D;font-size:20px;">“须菩提！于意云何？如来有所说法不？”须菩提白佛言：“世尊！如来无所说。”</font>

佛问须菩提，如来说法，心有所得不？ 须菩提知如来说法，心无所得，故言无所说也。 如来意者，欲令世人离有所得之心，故说般若波罗蜜法， 令一切人闻之，皆**发菩提心，悟无生理，成无上道**也。

<font style="color:#A0522D;font-size:20px;">“须菩提！于意云何？三千大千世界所有微尘，是为多不？”须菩提言：“甚多，世尊！”“须菩提！诸微尘，如来说非微尘，是名微尘。如来说世界非世界，是名世界。</font>

如来说**众生性中妄念，如三千大千世界中所有微尘**； 一切众生， 被妄念微尘起灭不停，遮蔽佛性，不得解脱。若能念念真正修般若波罗蜜无著无相之行，了妄念尘劳即清净法性；妄念既无，即非微尘，是名微尘。了真即妄，了妄即真，真妄俱泯，无別有法，故云是名微尘。**性中无尘劳，即是佛世界； 心中有尘劳，即是众生世界**。了诸妄念空寂，故云非世界。证得如来法身，普见尘刹，应用无方，是名世界。

<font style="color:#A0522D;font-size:20px;">“须菩提！于意云何？可以三十二相见如来不？”“不也，世尊！不可以三十二相得见如来。何以故？如来说三十二相，即是非相，是名三十二相。”</font>

三十二相者，是三十二清净行。三十二清净行者，**于五根中修六波罗蜜，于意根中修无相无为，是名三十二清净行**。常修此三十二清净行，即得成佛；若不修三十二相清净行，终不成佛。但爱著如来三十二相，自不修三十二相行，终不得见如来。

<font style="color:#A0522D;font-size:20px;">“须菩提！若有善男子、善女人，以恒河沙等身命布施，若复有人，于此经中，乃至受持四句偈等，为他人说，其福甚多。”</font>

世间重者，莫过于身命。菩萨为法，于无量劫中，舍施身命与一切众生，其福虽多，亦不如受持此经四句之福。<font style="color:red">多劫舍身，不了空义；妄心不除，元是众生。一念持经，我人顿尽；妄想既除，言下成佛</font>。故知多劫舍身，不如持经四句之福。




## 14.离相寂灭
<font style="color:#A0522D;font-size:20px;">尔时，须菩提闻说是经，深解意趣，涕泪悲泣。而白佛言：“希有世尊！佛说如是甚深经典，我从昔来所得慧眼，未曾得闻如是之经。世尊！若复有人，得闻是经，信心清净，则生实相，当知是人，成就第一希有功德。</font>

自性不痴名慧眼，闻法自悟名法眼。须菩提是阿罗汉，于五百弟子中，解空第一，已曾勤奉多佛，岂得不闻如是深法？岂于释迦牟尼佛所始言闻也？然或是须菩提于往昔所得，乃声闻慧眼，至今方悟佛意，故始得闻如是深经，悲昔未悟，故涕泪悲泣。闻经谛念，谓之清净；从清净体中，流出般若波罗蜜多深法，当知决定成就诸佛功德也。

<font style="color:#A0522D;font-size:20px;">世尊！是实相者，即是非相，是故如来说名实相。</font>

虽行清净行，若见垢净二相，当情并是垢心，即非清净心也。**但心有所得，即非实相也。**

<font style="color:#A0522D;font-size:20px;">世尊！我今得闻如是经典，信解受持，不足为难。若当来世，后五百岁，其有众生，得闻是经，信解受持，是人则为第一希有。何以故？此人无我相、无人相、无众生相、无寿者相。所以者何？我相即是非相，人相、众生相、寿者相即是非相。何以故？离一切诸相，则名诸佛。”</font>

须菩提深悟佛意，盖自见业尽垢除，慧眼明彻，信解受持，即无难也。世尊在世说法之时，亦有无量众生，不能信解受持，何必独言后五百岁？盖佛在之日，虽有中下根不信及怀疑者，即往问佛，佛即随宜为说，无不契悟。佛灭度后，后五百岁，渐至末法，去圣遥远，但存言教，人若有疑，无处咨决，愚迷抱执，不悟无生，著相驰求，轮回诸有；于此时中，得闻深经，清心敬信，悟无生理者，甚为希有，故言第一希有。于如来灭后，后五百岁，若复有人，能于般若波罗蜜甚深经典，信解受持者，即知此人无我人众生寿者之相。**无此四相，是名实相，即是佛心**，故曰离一切诸相，则名诸佛。

<font style="color:#A0522D;font-size:20px;">佛告须菩提：“如是，如是！</font>

佛印可须菩提所解，善契我心，故重言如是也。

<font style="color:#A0522D;font-size:20px;">若复有人，得闻是经，不惊不怖不畏，当知是人甚为希有。</font>

<font style="color:red">声闻久著法相，执有为解，不了诸法本空，一切文字皆是假立，忽闻深经，诸相不生，言下即佛，所以惊怖。唯是上根菩萨，得闻此理，欢喜受持，心无怖畏退转；如此之流，甚为希有。</font>

<font style="color:#A0522D;font-size:20px;">何以故？须菩提！如来说第一波罗蜜，即非第一波罗蜜，是名第一波罗蜜。</font>

口说心不行即非，口说心行即是；心有能所即非，心无能所即是。

<font style="color:#A0522D;font-size:20px;">须菩提！忍辱波罗蜜，如来说非忍辱波罗蜜。</font>

见有辱境当情，即非；不见辱境当情，即是。见有身相当彼所害，即非；不见有身相当彼所害，即是。

<font style="color:#A0522D;font-size:20px;">何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生瞋恨。</font>

如来因中，在初地时，为忍辱仙人，被歌利王割截身体，无一念痛恼之心。若有痛恼之心，即生嗔恨。歌利王是梵语，此云无道极恶君也。一说如来因中，曾为国王，常行十善，利益苍生，国人歌赞此王，故云歌利王。求无上菩提，修忍辱行，尓时天帝释化作旃檀罗，乞王身肉，即割施，殊无嗔恼。今存二说，于理俱通。

<font style="color:#A0522D;font-size:20px;">须菩提！又念过去于五百世，作忍辱仙人，于尔所世，无我相、无人相、无众生相、无寿者相。</font>

如来因中，于五百世修忍辱波罗蜜，以得四相不生。如来自述往因者，欲令一切修行人，成就忍辱波罗蜜。行忍辱波罗蜜人，既**行忍辱行者，不见一切人过恶，冤亲平等，无是无非，被他打骂残害，欢喜受之，倍加恭敬**。行如是行者，即能成就忍辱波罗蜜。

<font style="color:#A0522D;font-size:20px;">是故须菩提！菩萨应离一切相，发阿耨多罗三藐三菩提心。不应住色生心，不应住声香味触法生心，应生无所住心。</font>

不应住色生心者，是都标也。声香等，別立其名也。**于此六尘起憎爱心，由是妄心，积集无量业结，覆盖佛性；虽种种勤苦修行，不除心垢，终无解脱之理。推其根本，都由色上住心**。如能念念常行般若波罗蜜，推诸法空，不生计较，念念常自精进，一心守护，无令放逸。《净名经》云：求一切智，无非时求。《大般若经》云：菩萨摩诃萨昼夜精勤，常住般若波罗蜜多，相应作意，无时暂舍。

<font style="color:#A0522D;font-size:20px;">若心有住，则为非住。</font>

若心住涅槃，非是菩萨住处；不住涅槃，不住诸法，一切处不住，方是菩萨住处。上文说应无所住而生其心是也。

<font style="color:#A0522D;font-size:20px;">是故佛说菩萨心，不应住色布施。须菩提！菩萨为利益一切众生，应如是布施。</font>

菩萨不为求望自身快乐，而行布施，但为内破悭心，外利益一切众生，而行布施。

<font style="color:#A0522D;font-size:20px;">如来说一切诸相，即是非相。又说一切众生，则非众生。</font>

如者，不生；来者，不灭。不生者，**我人不生**；不灭者，**觉照不灭**。下文云：如来者无所从来，亦无所去，故名如来。如来说我人等相，毕竟可破坏，非真实体也。一切众生，尽是假名；若离妄心，即无众生可得，故言即非众生。

<font style="color:#A0522D;font-size:20px;">须菩提！如来是真语者、实语者、如语者、不诳语者、不异语者。</font>

真语者，说一切有情无情，皆有佛性；实语者，说众生造恶业，定受苦报；如语者，说众生修善法，定有乐报；不诳语者，说般若波罗蜜法，出生三世佛，决定不虚；不异语者，如来所说初善中善后善旨意微妙，一切天魔外道，无有能超胜及破坏佛语者也。

<font style="color:#A0522D;font-size:20px;">须菩提！如来所得法，此法无实无虚。</font>

无实者，以法体空寂，无相可得；然中有恒沙性德，用之不匮，故言无虚。<font style="color:red">欲言其实，无相可得；欲言其虚，用而无间，是故不得言无，不得言有。有而不有，无而不无，言譬不及者，其唯真智乎！若不离相修行，无由臻此</font>。

<font style="color:#A0522D;font-size:20px;">须菩提！若菩萨心住于法，而行布施。如人入暗，则无所见。</font>

于一切法，心有住著，则不了三轮体空，如盲者处暗，无所晓了。《华严经》云：“声闻在如来会中闻法，如盲如聋”，为住诸法相故也。

<font style="color:#A0522D;font-size:20px;">若菩萨心不住法，而行布施，如人有目，日光明照，见种种色。</font>

若菩萨常行般若波罗蜜多无著无相行，如人有目，处于皎日之中，何所不见也？

<font style="color:#A0522D;font-size:20px;">须菩提！当来之世，若有善男子、善女人，能于此经，受持读诵，则为如来以佛智慧，悉知是人，悉见是人，皆得成就无量无边功德。”</font>

当来之世者，如来灭后，后五百岁，浊恶之世，邪法竞起，正法难行。于此时中，若有善男子善女人，得遇此经，从师禀受，读诵在心，精进不忘，依义修行，悟入佛之知见，则能成就阿耨菩提。以是三世诸佛，无不知之。




## 15.持经功德
<font style="color:#A0522D;font-size:20px;">“须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫，以身布施；若复有人闻此经典，信心不逆，其福胜彼，何况书写受持读诵，为人解说。</font>

佛说末法之时，得闻此经，信心不逆，四相不生，即是佛之知见；此人功德，胜前多劫舍身功德，百千万亿不可譬喻。一念闻经，其福尚多，何况更能书写、受持、读诵、为人解说，当知此人，决定成就阿耨多罗三藐三菩提。所以种种方便，为说如是甚深经典，俾离诸相，得阿耨多罗三藐三菩提。所得福德，无有边际；**盖缘多劫舍身，不了诸法本空，心有能所，未离众生之见。如能闻经悟道，我人顿尽，言下即佛，将舍身有漏之福，比持经无漏之慧，实不可及。**故虽十方聚宝，三世舍身，不如持经四句偈。

<font style="color:#A0522D;font-size:20px;">须菩提！以要言之，是经有不可思议、不可称量、无边功德。</font>

持经之人，心无我所；无我所故，即是佛心。佛心功德，无有边际，故言不可称量。

<font style="color:#A0522D;font-size:20px;">如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆得成就不可量、不可称、无有边、不可思议功德。如是人等，则为荷担如来阿耨多罗三藐三菩提。</font>

大乘者，智慧广大，善能建立一切法。<font style="color:red">最上乘者，不见垢法可厌，不见净法可求，不见众生可度，不见涅槃可证，不作度众生心，亦不作不度众生心，是名最上乘，亦名一切智，亦名无生忍，亦名大般若。</font>

若有人发心求佛无上道，闻此无相无为甚深之法，即当信解受持，为人解说，令其深悟，不生毁谤，得大忍力，大智慧力，大方便力，方能流通此经也。上根之人，闻此经典，得深悟佛意，持自心经，见性究竟；复起利他之行，能为人解说，令诸学者，自悟无相之理，得见本性如来，成无上道。当知说法之人，所得功德，无有边际，不可称量。闻经解义，如教修行，复能广为人说，令诸众生，得悟修行无相无著之行，以能行此行，有大智慧光明，出离尘劳，虽离尘劳，不作离尘劳之念，即得阿耨多罗三藐三菩提，故名荷担如来。当知持经之人，自有无量无边不可思议功德。

<font style="color:#A0522D;font-size:20px;">何以故？须菩提！若乐小法者，著我见人见众生见寿者见，则于此经，不能听受读诵，为人解说。</font>

何名乐小法者？为二乘声闻人，乐小果，不发大心，故即于如来深法，不能受持读诵，为人解说。

<font style="color:#A0522D;font-size:20px;">须菩提！在在处处，若有此经，一切世间天人阿修罗，所应供养。当知此处，则为是塔，皆应恭敬，作礼围绕，以诸华香而散其处。”</font>

若人口诵般若，心行般若，在在处处，常行无为无相之行，此人所在之处，如有佛塔，感得一切天人，各持供养，作礼恭敬，与佛无异。能受持经者，是人心中，自有世尊，故云如佛塔庙；当知所得福德，无量无边。




## 16.能净业障
<font style="color:#A0522D;font-size:20px;">“复次，须菩提！若善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。</font>

佛言，持经之人，各得一切天人恭敬供养，为前生有重业障故，今生虽得受持诸佛如来甚深经典，常被人轻贱。不得人恭敬供养。自以受持经典故，不起人我等相，不问冤亲，常行恭敬，心无恼恨，荡然无所计较，念念常行般若波罗蜜行，曾无退转；以能如是修行故，得无量劫以到今生，所有极恶罪障，并能消灭。又**约理而言，先世即是前念妄心，今世即是后念觉心，以后念觉心，轻贱前念妄心，妄不得住，故云先世罪业，即为消灭。妄念即灭，罪业不成，即得菩提也。**

<font style="color:#A0522D;font-size:20px;">须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事，无空过者。若复有人于后末世，能受持读诵此经，所得功德，于我所供养诸佛功德，百分不及一，千万亿分，乃至算数譬喻所不能及。</font>

供养恒沙诸佛，施宝满三千界，舍身如微尘数，种种福德，不及持经一念悟无生理，息希望心，远离众生颠倒知见，即到波罗彼岸，永出三涂，证无余涅槃也。

<font style="color:#A0522D;font-size:20px;">须菩提！若善男子、善女人，于后末世，有受持读诵此经，所得功德，我若具说者，或有人闻，心即狂乱，狐疑不信。</font>

佛言末法众生，德薄垢重，嫉妒弥深，邪见炽盛。于此时中，如有善男子善女人，受持读诵此经，圆成法相，了无所得，念念常行慈悲喜舍，谦下柔和，究竟成就无上菩提。或有人不知如来正法常在不灭，闻说如来灭后，后五百岁，有人能成就无相心，行无相行，得阿耨多罗三藐三菩提，则必心生惊怖，狐疑不信。

<font style="color:#A0522D;font-size:20px;">须菩提！当知是经义不可思议，果报亦不可思议。”</font>

是经义者，即无著无相行也。云不可思议者，赞叹无著无相行，能成就阿耨多罗三藐三菩提。




## 17.究竟无我
<font style="color:#A0522D;font-size:20px;">尔时须菩提白佛言：“世尊！善男子、善女人，发阿耨多罗三藐三菩提心，云何应住？云何降伏其心？”佛告须菩提：“善男子、善女人，发阿耨多罗三藐三菩提心者，当生如是心：我应灭度一切众生，灭度一切众生已，而无有一众生实灭度者。</font>

须菩提问佛，如来灭后后五百岁，若有人发阿耨多罗三藐三菩提心，依何法而住？如何降伏其心？佛言，当发度脱一切众生心，度脱一切众生尽，得成佛已，不得见有一众生是我灭度者。何以故？为除能所心也，除有众生心，亦除我见心也。

<font style="color:#A0522D;font-size:20px;">何以故？须菩提！若菩萨有我相、人相、众生相、寿者相，则非菩萨。</font>

菩萨若见有众生可度者，即是我相；有能度众生心，即是人相；谓涅槃可求，即是众生相；见有涅槃可证，即是寿者相。有此四相，即非菩萨。

<font style="color:#A0522D;font-size:20px;">所以者何？须菩提！实无有法发阿耨多罗三藐三菩提心者。”</font>

有法者，我人等四法是也。不除四法，终不得菩提。**若言我发菩提心者，亦是人我等法。人我等法是烦恼根本。**

<font style="color:#A0522D;font-size:20px;">“须菩提！于意云何？如来于然灯佛所，有法得阿耨多罗三藐三菩提不？”“不也，世尊！如我解佛所说义，佛于然灯佛所，无有法得阿耨多罗三藐三菩提。”佛言：“如是，如是！”</font>

佛告须菩提：我于师处，不除四相，得受记不？须菩提深解无相之理，故言不也；善契佛意，故佛言：如是，如是。言是，即印可之辞。

<font style="color:#A0522D;font-size:20px;">“须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提者，然灯佛即不与我授记：‘汝于来世，当得作佛，号释迦牟尼。’以实无有法得阿耨多罗三藐三菩提，是故然灯佛与我授记，作是言：‘汝于来世，当得作佛，号释迦牟尼。’何以故？如来者，即诸法如义。</font>

佛言实无我人众生寿者，始得受菩提记。我若有发菩提心，然灯佛即不与我授记；以实无所得，然灯佛始与我授记。此一段文，总成须菩提无我义。佛言诸法如义者，诸法即是色声香味触法，于此六尘中，善能分别，而本体湛然，不染不著，曾无变异，如空不动，圆通莹澈，历劫常存，是名诸法如义。《菩萨璎珞经》云：“毁誉不动，是如来行。”《入佛境界经》云：“诸欲不染故，敬礼无所观。”

<font style="color:#A0522D;font-size:20px;">若有人言：如来得阿耨多罗三藐三菩提。须菩提！实无有法佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。</font>

佛言，实无所得心而得菩提，以所得心不生，是故得菩提。离此心外，更无菩提可得，故言无实也。所得心寂灭，一切智本有，万行悉圆备，恒沙德性，用无乏少，故言无虚也。

<font style="color:#A0522D;font-size:20px;">是故如来说一切法皆是佛法。须菩提！所言一切法者，即非一切法，是故名一切法。”</font>

能于诸法，心无取舍，亦无能所，炽然建立一切法，而心常空寂，故知一切法皆是佛法。恐迷者贪著一切法以为佛法，为遣此病，故言即非一切法。心无能所，寂而常照，定慧齐行，体用一致，是故名一切法。

<font style="color:#A0522D;font-size:20px;">“须菩提！譬如人身长大。”须菩提言：“世尊！如来说人身长大，则为非大身，是名大身。”</font>

如来说人身长大、则为非大身者，以显一切众生，法身不二，无有限量，是名大身；法身本无处所，故言则非大身。又以色身虽大，内无智慧，即非大身；色身虽小，内有智慧，得名大身。虽有智慧，不能依行，即非大身；依教修行，悟入诸佛无上智见，心无能所限量，是名大身也。

<font style="color:#A0522D;font-size:20px;">“须菩提！菩萨亦如是。若作是言：‘我当灭度无量众生’，则不名菩萨。</font>

**菩萨若言因我说法，除得彼人烦恼，即是法我。若言我度得众生，即有我所。虽度脱众生，心有能所，我人不除，不得名为菩萨。**炽然说种种方便，化度众生，心无能所，即是菩萨也。

<font style="color:#A0522D;font-size:20px;">何以故？须菩提！实无有法，名为菩萨。是故佛说一切法，无我无人无众生无寿者。须菩提！若菩萨作是言：‘我当庄严佛土’，是不名菩萨。何以故？如来说庄严佛土者，即非庄严，是名庄严。</font>

菩萨若言我能建立世界者，即非菩萨。虽然建立世界，心有能所，即非菩萨。炽然建立世界，能所心不生，是名菩萨。《最胜妙定经》云：“假使有人造得白银精舍，满三千大千世界，不如一念禅定心。”心有能所，即非禅定。能所不生，是名禅定。禅定即是清净心也。

<font style="color:#A0522D;font-size:20px;">须菩提！若菩萨通达无我法者，如来说名真是菩萨。”</font>

于诸法相，无所滞碍，是名通达。不作解法心，是名无我法。无我法者，如来说名真是菩萨。随分行持，亦得名为菩萨，然未为真菩萨。解行圆满，一切能所心尽，方得名真是菩萨。




## 18.一体同观
<font style="color:#A0522D;font-size:20px;">“须菩提！于意云何？如来有肉眼不？”“如是，世尊！如来有肉眼。”“须菩提！于意云何？如来有天眼不？”“如是，世尊！如来有天眼。”“须菩提！于意云何？如来有慧眼不？”“如是，世尊！如来有慧眼。”“须菩提！于意云何？如来有法眼不？”“如是，世尊！如来有法眼。”“须菩提！于意云何？如来有佛眼不？”“如是，世尊！如来有佛眼。”</font>

一切人尽有五眼，为迷所覆，不能自见。故佛教除却迷心，即五眼开明。念念修行般若波罗蜜法，初除迷心，名为第一肉眼。**见一切众生，皆有佛性，起怜愍心**，是名为第二天眼。**痴心不生**，名为第三慧眼。**著法心除**，名为第四法眼。**细惑永尽，圆明徧照**，名为第五佛眼。又云，见色身中有法身，名为天眼。见一切众生，各具般若性，名为慧眼。见性明彻，能所永除，一切佛法本来自备，名为法眼。见般若波罗蜜，能生三世一切法，名为佛眼。

<font style="color:#A0522D;font-size:20px;">“须菩提！于意云何？如恒河中所有沙，佛说是沙不？”“如是，世尊！如来说是沙。”“须菩提！于意云何？如一恒河中所有沙，有如是等恒河，是诸恒河所有沙数佛世界，如是，宁为多不？”“甚多，世尊！”</font>

恒河者，西国祗洹精舍侧近河，如来说法，常指此河为喻。佛说此河中沙，一沙况一佛世界，以为多不？须菩提言：甚多，世尊。佛举此众多国土者。欲明其中，所有众生，一一众生，皆有若许心数也。

<font style="color:#A0522D;font-size:20px;">佛告须菩提：“尔所国土中，所有众生，若干种心，如来悉知。何以故？如来说诸心皆为非心，是名为心。</font>

尔所国土中所有众生，一一众生，皆有若干差别心数；心数虽多，总名妄心。识得妄心非心、是名为心，此心即真心、常心、佛心、般若波罗蜜心、清净菩提涅槃心也。

<font style="color:#A0522D;font-size:20px;">所以者何？须菩提！</font><font style="color:red;font-size:20px;">过去心不可得，现在心不可得，未来心不可得。”</font>

过去心不可得者，前念妄心，瞥尔已过，追寻无有处所。现在心不可得者，真心无相，凭何得见？未来心不可得者，本无可得，习气已尽，更不复生。了此三心皆不可得，是名为佛。




## 19.法界通化

<font style="color:#A0522D;font-size:20px;">“须菩提！ 于意云何？ 若有人满三千大千世界七宝以用布施， 是人以是因缘， 得福多不？”“如是，世尊！此人以是因缘，得福甚多。”“须菩提！若福德有实，如来不说得福德多；以福德无故，如来说得福德多。”</font>

七宝之福，不能成就佛果菩提，故言无也。以其无量数限，故名曰多。如能超过，即不说多也。



## 20.离色离相
<font style="color:#A0522D;font-size:20px;">“须菩提！于意云何？佛可以具足色身见不？”“不也，世尊！如来不应以具足色身见。何以故？如来说具足色身，即非具足色身，是名具足色身。”</font>

佛意恐众生不见法身，但见三十二相、八十种好，紫磨金辉，以为如来真身，为遣此迷，故问须菩提，佛可以具足色身见不？三十二相即非具足色身，内具三十二净行，是名具足色身。净行者，即六波罗蜜是也。于五根中修六波罗蜜，于意根中定慧双修，是名具足色身。徒爱如来三十二相，内不行三十二净行，即非具足色身。不爱如来色相，能自持清净行，亦得名具足色身也。

<font style="color:#A0522D;font-size:20px;">“须菩提！于意云何？如来可以具足诸相见不？”“不也，世尊！如来不应以具足诸相见。何以故？如来说诸相具足，即非具足，是名诸相具足。”</font>

**如来者，即无相法身是也，非肉眼所见，慧眼乃能见之。**慧眼未明具足，生我人等相，以观三十二相为如来者，即不名为具足也。慧眼明彻，我人等相不生，正智光明常照，是名诸相具足。三毒未泯，言见如来真身者，固无此理；纵能见者，只是化身，非真实无相之法身也。



## 21.非说所说

<font style="color:#A0522D;font-size:20px;">“须菩提！汝勿谓如来作是念：‘我当有所说法’莫作是念。何以故？若人言如来有所说法，即为谤佛，不能解我所说故。须菩提！说法者，无法可说，是名说法。”</font>

凡夫说法，心有所得，故告须菩提：如来说法，心无所得。凡夫作能解心说，如来语默皆如，所发言辞，如响应声，任用无心，不同凡夫作生灭心说。若言如来说法，心有生灭者，即为谤佛。《维摩经》云：“真说法者，无说无示，听法者，无闻无得”。**了万法空寂，一切名言皆是假立，于自空性中，炽然建立一切言辞，演说诸法无相无为，开导迷人，令见本性，修证无上菩提，是名说法。**

<font style="color:#A0522D;font-size:20px;">尔时，慧命须菩提白佛言：“世尊！颇有众生，于未来世，闻说是法，生信心不？”佛言：“须菩提！彼非众生，非不众生。何以故？须菩提！众生众生者，如来说非众生，是名众生。”</font>

灵幽法师加此“尔时慧命须菩提”以下六十二字，是长庆二年，今见在濠州钟离寺石碑上，记六祖解在前，故无解，今亦存之。




## 22.无法可得
<font style="color:#A0522D;font-size:20px;">须菩提白佛言：“世尊！佛得阿耨多罗三藐三菩提，为无所得耶？”佛言：“如是！如是！须菩提！我于阿耨多罗三藐三菩提，乃至无有少法可得，是名阿耨多罗三藐三菩提。”</font>

须菩提言：<font style="color:red">所得心尽，即是菩提</font>。佛言如是如是，我于菩提，**实无希求心，亦无所得心**，以如是故，得名阿耨多罗三藐三菩提。




## 23.净心行善
<font style="color:#A0522D;font-size:20px;">“复次，须菩提！</font><font style="color:red;font-size:20px;">是法平等，无有高下，是名阿耨多罗三藐三菩提。以无我无人无众生无寿者，修一切善法，则得阿耨多罗三藐三菩提。</font>

此菩提法者，上至诸佛，下至昆虫，尽含种智，与佛无异，故言平等，无有高下 。 以菩提无二故，但离四相，修一切善法，则得菩提。若不离四相，修一切善法，转增我人，欲证解脱之心，无由可得。若离四相，而修一切善法，解脱可期。修一切善法者，于一切法，无有染著；对一切境，不动不摇；于出世法，不贪不著不爱；于一切处常行方便，随顺众生，使之欢喜信服，为说正法，令悟菩提。如是始名修行，故言修一切善法。

<font style="color:#A0522D;font-size:20px;">须菩提！所言善法者，如来说即非善法，是名善法。”</font>

修一切善法，希望果报，即非善法。**六度万行炽然俱作，心不望报，是名善法。**




## 24.福智无比
<font style="color:#A0522D;font-size:20px;">“须菩提！若三千大千世界中，所有诸须弥山王，如是等七宝聚，有人持用布施，若人以此《般若波罗蜜经》，乃至四句偈等，受持读诵，为他人说，于前福德，百分不及一，百千万亿分，乃至算数譬喻所不能及。”</font>

大铁围山，高广二百二十四万里；小铁围山，高广一百一十二万里；须弥山高广三百三十六万里，以此名为三千大千世界。就理而言，即贪嗔痴妄念各具一千也。如尔许山尽如须弥，以况七宝数，持用布施，所得福德，无量无边，终是有漏之因，而无解脱之理。**摩诃般若波罗蜜多四句经文虽少，依之修行，即得成佛**。是知持经之福，能令众生证得菩提，故不可比。




## 25.化无所化
<font style="color:#A0522D;font-size:20px;">“须菩提！于意云何？汝等勿谓如来作是念：‘我当度众生’。须菩提！莫作是念。何以故？实无有众生如来度者；若有众生如来度者，如来则有我人众生寿者。</font>

须菩提意谓如来有度众生心，佛为遣须菩提如是疑心，故言莫作是念。一切众生本自是佛，若言如来度得众生成佛，即为妄语；以妄语故，即是我人众生寿者。此为遣我所心也。夫一切众生，虽有佛性，若不因诸佛说法，无由自悟，凭何修行得成佛道？

<font style="color:#A0522D;font-size:20px;">须菩提！如来说有我者，则非有我。而凡夫之人，以为有我。须菩提！凡夫者，如来说即非凡夫，是名凡夫。”</font>

如来说有我者，是自性清净、常乐我净之我，不同凡夫贪嗔痴无明、虚妄不实之我。故言凡夫之人，以为有我。有我人者，即是凡夫；我人不生。即非凡夫。心有生灭，即是凡夫；心无生灭，即非凡夫。不悟般若波罗蜜多，即是凡夫；若悟般若波罗蜜多，即非凡夫。心有能所，即是凡夫；心无能所，即非凡夫。




## 26.法身非相
<font style="color:#A0522D;font-size:20px;">“须菩提！于意云何？可以三十二相观如来不。？”须菩提言：“如是！如是！以三十二相观如来。” 佛言：“须菩提！若以三十二相观如来者，转轮圣王则是如来。” 须菩提白佛言：“世尊！如我解佛所说义，不应以三十二相观如来。”</font>

世尊大慈，恐须菩提执相之病未除，故作此问。须菩提未知佛意，乃言如是。如是之言，早是迷心，更言以三十二相观如来，又是一重迷心，离真转远。故如来为说，除彼迷心：若以三十二相观如来者，转轮圣王即是如来。转轮圣王虽有三十二相，岂得同如来？世尊引此言者，以遣须菩提执相之病，令其所悟深彻。须菩提被问，迷心顿释，故云如我解佛所说义，不应以三十二相观如来。须菩提是大阿罗汉，所悟甚深，得方便，不生迷路，以冀世尊除遣细惑，令后世众生所见不谬也。

<font style="color:#A0522D;font-size:20px;">尔时世尊而说偈言：“若以色见我，以音声求我，是人行邪道，不能见如来。”</font>

“若以”两字，是发语之端。色者，相也；见者，识也。**我者，是一切众生身中自性清净、无为无相真常之体。**不可高声念佛而得成就，念须正念分明，方得悟解。若以色声求之，不可见也。是知**于相中观佛，声中求法，心有生灭，不悟如来矣**。



## 27.无断无灭
<font style="color:#A0522D;font-size:20px;">“须菩提！汝若作是念：‘如来不以具足相故，得阿耨多罗三藐三菩提’。须菩提！莫作是念：‘如来不以具足相故，得阿耨多罗三藐三菩提’。须菩提！汝若作是念：‘发阿耨多罗三藐三菩提心者，说诸法断灭相’。莫作是念！何以故？发阿耨多罗三藐三菩提心者，于法不说断灭相。”</font>

须菩提闻说真身离相，便谓不修三十二净行，而得菩提。佛语须菩提，**莫言如来不修三十二净行而得菩提**；汝若言不修三十二净行，得阿耨菩提者，即是断佛种性，无有是处。




## 28.不受不贪
<font style="color:#A0522D;font-size:20px;">“须菩提！若菩萨以满恒河沙等世界七宝，持用布施，若复有人，知一切法无我，得成于忍，此菩萨胜前菩萨所得功德。何以故？须菩提！以诸菩萨不受福德故。”须菩提白佛言：“世尊！云何菩萨不受福德？”“须菩提！菩萨所作福德，不应贪著，是故说不受福德。”</font>

**通达一切法，无能所心，是名为忍。**此人所得福德，胜前七宝之福。菩萨所作福德，不为自己，意在利益一切众生，故言不受福德。



## 29.威仪寂静
<font style="color:#A0522D;font-size:20px;">“须菩提！若有人言：如来若来若去，若坐若卧，是人不解我所说义。何以故？如来者，无所从来，亦无所去，故名如来。”</font>

如来者非来非不来，非去非不去，非坐非不坐，非卧非不卧。行住坐卧四威仪中，常在空寂，即是如来也。




## 30.一合相理
<font style="color:#A0522D;font-size:20px;">“须菩提！若善男子、善女人，以三千大千世界，碎为微尘，于意云何？是微尘众，宁为多不？”须菩提言：“甚多，世尊！何以故？若是微尘众实有者，佛即不说是微尘众。所以者何？佛说微尘众，则非微尘众，是名微尘众。</font>

**佛说三千大千世界，以喻一切众生性上微尘之数**，如三千大千世界中所有微尘。一切众生性上妄念微尘，即非微尘。闻经悟道，觉慧常照，趣向菩提，念念不住，常在清净，如是清净微尘，是名微尘众。

<font style="color:#A0522D;font-size:20px;">世尊！如来所说三千大千世界，则非世界，是名世界。</font>

三千者约理而言，则贪嗔痴妄念各具一千数也。 心为善恶之枢，能作凡作圣，其动静不可测度，广大无边，故名大千世界。

<font style="color:#A0522D;font-size:20px;">何以故？若世界实有者，则是一合相。如来说一合相，则非一合相，是名一合相。”</font>

心中明了，莫过悲智二法，由此二法，而得菩提。说一合相者，心存所得故；即非一合相，心无所得，是名一合相。**一合相者，不坏假名，而谈实相**。

<font style="color:#A0522D;font-size:20px;">“须菩提！一合相者，即是不可说。但凡夫之人，贪著其事。”</font>

由悲智二法，成就佛果菩提，说不可尽，妙不可言。**凡夫之人，贪著文字事业，不行悲智二法**。若不行悲智二法，而求无上菩提，何由可得？




## 31.知见不生
<font style="color:#A0522D;font-size:20px;">“须菩提！若人言：佛说我见人见众生见寿者见，须菩提！于意云何？是人解我所说义不？”“不也，世尊！是人不解如来所说义。何以故？世尊说我见人见众生见寿者见，即非我见人见众生见寿者见，是名我见人见众生见寿者见。”</font>

如来说此经者，令一切众生，自悟般若智慧，自修行菩提之果。凡夫之人不解佛意，便谓如来说我人等见，不知如来说甚深无相无为般若波罗蜜法。如来所说我人等见，不同凡夫我人等见。如来说一切众生皆有佛性，是真我见。说一切众生有无漏智性，本自具足，是人见。说一切众生本自无烦恼，是众生见。说一切众生，性本不生不灭，是寿者见。

<font style="color:#A0522D;font-size:20px;">“须菩提！发阿耨多罗三藐三菩提心者，于一切法，应如是知、如是见、如是信解，不生法相。须菩提！所言法相者，如来说即非法相，是名法相。”</font>

发菩提心者，应见一切众生皆有佛性，应见一切众生无漏种智本自具足，应信一切众生自性本无生灭，虽行一切智慧方便，接物利生，不作能所之心。口说无相法，而心有能所，即非法相；口说无相法，心行无相行，而能所心灭，是名法相也。




## 32.应化非真
<font style="color:#A0522D;font-size:20px;">“须菩提！若有人以满无量阿僧祇世界七宝，持用布施；若有善男子、善女人，发菩提心者，持于此经，乃至四句偈等，受持读诵，为人演说，其福胜彼。云何为人演说？</font><font style="color:red;font-size:20px;">不取于相，如如不动。</font>

七宝之福虽多，不如有人发菩提心，受持此经四句，为人演说，其福胜彼百千万亿，不可譬喻。说法善巧方便，观根应量，种种随宜，是名为人演说。所听法人，有种种相貌不等，不得作分别之心，**但了空寂如如之心，无所得心，无胜负心，无希望心，无生灭心，是名如如不动也**。

<font style="color:#A0522D;font-size:20px;">何以故？</font><font style="color:red;font-size:20px;">一切有为法，如梦幻泡影，如露亦如电，应作如是观。”</font>

梦者是妄身，幻者是妄念，泡者是烦恼，影者是业障。梦幻泡影业，是名有为法。真实离名相，悟者无诸业。

<font style="color:#A0522D;font-size:20px;">佛说是经已，长老须菩提，及诸比丘、比丘尼，优婆塞、优婆夷，一切世间天、人、阿修罗，闻佛所说，皆大欢喜，信受奉行。</font>




## 后序
法性圆寂，本无生灭；因有生念，遂有生缘，故天得命之以生，是故谓之命。天命既立，真空入有，前日生念转而为意识，意识之用，散而为六根，六根各有分别，中有所总持者，是故谓之心。**心者，念虑之所在也，神识之所舍也，真妄之所共处者也，当凡夫圣贤几会之地也**。一切众生自无始来，不能离生灭者，皆为此心所累。故诸佛惟教人了此心；此心了即见自性；见自性则是菩提也。此在性时皆自空寂而湛然若无，缘有生念，而后有者也。有生则有形；形者地水火风之聚沫也，以血气为体，有生者之所托也。血气足则精足，精足则生神，神足则生妙用。然则妙用者，即是在吾圆寂时之真我也。因形之遇物，故见之于作为而已。但**凡夫迷而逐物，圣贤明而应物。逐物者自彼，应物者自我。自彼者著于所见，故觅轮回；自我者当体常空，万劫如一**。合而观之，皆心之妙用也。是故当其未生之时，所谓性者，圆满具足，空然无物，湛乎自然，其广大与虚空等，往来变化，一切自由。天虽欲命我以生，其可得乎？天犹不能命我以生，况于四大乎？况于五行乎？既有生念，又有生缘，故天得以生命我，四大得以气形我，五行得以教约我，此有生者之所以有灭也。

然则生灭则一，在凡夫、圣贤之所以生灭则殊。凡夫之人，生缘念有，识随业变，习气薰染，因生愈甚。故既生之后，心著诸妄，妄认四大以为我身，妄认六亲以为我有，妄认色声以为快乐，妄认尘劳以为富贵。心自知见，无所不妄。诸妄既起，烦恼万差。妄念夺真，真性遂隐。人我为主，真识为客。三业前引，百业后随，流浪生死，无有涯际。生尽则灭，灭尽复生，生灭相寻，至堕诸趣。在于诸趣，转转不知，愈恣无明，造诸业罟，遂至尘沙劫尽，不复人身。圣贤则不然。圣贤生不因念，应迹而生；欲生则生，不待彼命。故既生之后，圆寂之性，依旧湛然，无体相，无罣碍。其照万法，如青天白日，无毫发隐滞。故建立一切善法，徧于沙界，不见其少；摄受一切众生，皈于寂灭，不以为多。驱之不能来，逐之不能去。虽托四大为形，五行为养，皆我所假，未尝妄认。我缘苟尽，我迹当灭，委而去之，如来去耳，于我何与哉！是故凡夫有生则有灭，灭者不能不生；圣贤有生亦有灭，灭者归于真空。是故凡夫生灭，如身中影，出入相随，无有尽时；圣贤生灭，如空中雷，自发自止，不累于物。世人不知生灭之如此，而以生灭为烦恼大患，盖不自觉也。觉则见生灭如身上尘，当一振奋耳，何能缘我性哉！

昔我如来以大慈悲心，闵一切众生，迷错颠倒，流浪生死之如此；又见一切众生，本有快乐自在性，皆可修证成佛，欲一切众生，尽为圣贤生灭，不为凡夫生灭；犹虑一切众生无始以来，流浪日久，其种性已差，未能以一法速悟；故为说八万四千法门，法门可入，皆可到真如之地。每说一法门，莫非丁宁实语，欲使一切众生各随所见法门，入自心地，到自心地，见自佛性，证自身佛，即同如来。**是故如来于诸经说有者，欲使一切众生睹相生善；说无者，欲使一切众生离相见性。所说色空，亦复如是。**

然而众生执著，见有非真有，见无非真无；其见色见空，皆如是执著；复起断常二见，转为生死根蒂。不示以无二法门，又将迷错颠倒，流浪生死，甚于前日。故如来又为说大般若法，破断常二见，使一切众生知真有真无，真色真空，本来无二，亦不远人，湛然寂静，只在自己性中，但以自己性智慧，照破诸妄，则晓然自见。是故《大般若经》六百卷，皆如来为菩萨果人说佛性，然而其间犹有为顿渐者说；**惟《金刚经》为发大乘者说，为发最上乘者说**。是故其经先说四生四相，次云凡所有相皆是虚妄，若见诸相非相，即见如来。盖显一切法，至无所住，是为真谛。**故如来于此经，凡说涉有，即破之以非真，取实相以示众生，盖恐众生不解所说，其心反有所住故也，如所谓佛法即非佛法之类是也。**是故六祖大师，于五祖传衣付法之际，闻说此经云“应无所住而生其心”，言下大悟，是为第六祖。如来云：“一切诸佛，及诸佛阿耨多罗三藐三菩提法，皆从此经出”，其信乎哉！

适少观《坛经》，闻六祖由此经见性，疑必有所演说，未之见也。及知曹州济阴，于邢君固处，得《六祖口诀》一本，观其言简辞直，明白倒断，使人易晓而不惑，喜不自胜。又念京东河北陕西人，资性质朴信厚，遇事决裂，若使学佛性，必能勇猛精进，超越过人。然其为讲师者，多传《百法论》、《上生经》而已。**其学者不知万法随缘生，缘尽法亦应灭，反以法为法，固守执著，遂为法所缚，死不知解**；犹如陷沙之人，力与沙争，愈用力而愈陷，不知勿与沙争，即能出陷，良可惜也。适遂欲以《六祖金刚经口诀》，镂板流传，以开发此数方学者佛性。然以文多脱误，因广求别本勘校，十年间凡得八本，惟杭越建陕四本文多同，因得刊正冤句。董君遵力劝成之，且卒诸朝士以资募工。士大夫闻者，皆乐见助。四明楼君常愿终求其事。

呜呼！如来云：“无法可说，是名说法”。夫可见于言语文字者，岂佛法之真谛耶？然非言语文字，则真谛不可得而传也。学者因《六祖口诀》以求《金刚经》，因《金刚经》以求自佛性，见自佛性，然后知佛法不止于口诀而已。如此则六祖之于佛法，其功可思议乎哉！或者以六祖不识字，疑口诀非六祖所作；譬夫大藏经，岂是世尊自作耶！亦听法者之所传也。或六祖言之，而弟子传之，吾不可得而知也。苟因口诀可以见经，何疑其不识字也！

元丰七年六月十日天台罗适谨序。


