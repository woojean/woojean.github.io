---
layout: post
title:  "《少室六门·心经颂》"
date: 2023-09-11 00:00:01
categories: 禅
tags: 禅宗祖师
excerpt: ""
---

* content
{:toc}

**《摩诃般若波罗蜜多心经》**

智慧清净海，理密义幽深。

波罗到彼岸，向道只由心。

多闻千种意，不离线因针。

经花糸一道，万劫众贤钦。



**“观自在菩萨”。**

菩萨超圣智，六处悉皆同。

心空观自在，无阂大神通。

禅门入正受，三昧任西东。

十方游历遍，不见佛行踪。



**“行深般若波罗蜜多时”。**

六年求大道，行深不离身。

智慧心解脱，达彼岸头人。

圣道空寂寂，如是我今闻。

<font style="color:red">佛行平等意，时到自超群。</font>



**“照见五蕴皆空”。**

贪爱成五蕴，假合得为身。

血肉连筋骨，皮里一堆尘。

迷徒生乐着，智者不为亲。

四相皆归尽，呼甚乃为真。



**“度一切苦厄”。**

妄系身为苦，人我心自迷。

涅槃清净道，谁肯着心依。

阴界六尘起，厄难业相随。

若要心无苦，闻早悟菩提。



**“舍利子”。**

达道由心本，心净‘利’还多。

如莲华出水，顿觉道源和。

常居寂灭相，智慧众难过。

独超三界外，更不恋娑婆。



**“色不异空空不异色”。**

色与空一种，未到见两般。

二乘生分别，执相自心谩。

空外无别色，非色义能宽。

无生清净性，悟者即涅槃。



**“色即是空。空即是色”。**

非空空不有，非色色无形。

色空同归一，净土得安宁。

非空空为妙，非色色分明。

色空皆非相，甚处立身形。



**“受想行识，亦复如是”。**

受想纳诸缘，行识量能宽。

遍计心须灭，我病不相于。

解脱心无碍，破执悟心源。

故云亦如是，性相一般般。



**“舍利子”。**

说‘舍’论身相。‘利’言一种心。

菩萨金刚力，四相勿令侵。

<font style="color:red">达道离人执，见性法无音。</font>

诸漏皆总尽，遍体是真金。



**‘是诸法空相’。**

<font style="color:red">诸佛说空法，声闻有相求。</font>

<font style="color:red">寻经觅道理，何日学心休。</font>

<font style="color:red">圆成真实相，顿见罢心修。</font>

<font style="color:red">迥然超法界，自在更何忧。</font>



**‘不生不灭’。**

卢舍清净体，无相本来真。

<font style="color:red">如空皆总遍，万劫体长存。</font>

不共皆不着，无旧亦无新。

和光尘不染，三界独为尊。



**“不垢不净”。**

真如越三界，垢净本来无。

能仁起方便，说细及言粗。

空界无有法，是现一轮孤。

本来无一物，岂合两般呼。



**“不增不减”。**

如来体无相，满足十方空。

空上难立有，有内不见空。

看似水中月，闻如耳畔风。

法身何增减，三界号真容。



**“是故空中”。**

菩提不在外，中闻觅也难。

非相非非相。量测失机关。

世界非世界。三光照四天。

本来无障阂，甚处有遮栏。



**“无色。无受想行识”。**

无色本来空。无受意还同。

行识无中有。有尽却归空。

<font style="color:red">执有实不有。依空又落空。</font>

<font style="color:red">色空心俱离。方始得神通。</font>



**“无眼耳鼻舌身意”。**

<font style="color:red">六根无自性。随相与安排。</font>

色分缘声响。人我舌诙谐。

鼻或分香臭。身意欲情乖。

六处贪爱断。万劫不轮回。



**“无色声香味触法”。**

证智无声色。香味触他谁。

六尘从妄起。凡心自惑疑。

生死休生死。菩提证此时。

法性空无住。只恐悟他迟。



**“无眼界乃至无意识界”。**

<font style="color:red">六识从妄起。依他性自开。</font>

眼耳兼身意。谁肯自量裁。

舌鼻行颠倒。心王却遣回。

六识中不久。顿悟向如来。



**“无无明亦无无明尽。乃至无老死亦无老死尽”。**

十二因缘有。生下老相随。

有身无明至。二相等头齐。

身尽无明尽。受报却来期。

智身如幻化。急急悟无为。



**“无苦集灭道”。**

四谛兴三界。顿教义分明。

苦断集已灭。圣道自然成。

声闻休妄想。缘觉意安宁。

欲知成佛处。心上莫留停。



**“无智亦无得”。**

法本非无有。智慧难测量。

欢喜心离垢。发光满十方。

难胜于前现。远行大道场。

不动超彼岸。善慧法中王。



**“以无所得故”。**

寂灭体无得。真空绝手攀。

本来无相貌。权且立三檀。

四智开法喻。六度号都关。

十地三乘法。众圣测他难。



**“菩提萨埵”。**

佛道真难识。萨埵是凡夫。

众生要见性。敬佛莫心孤。

世间善知识。言论法细粗。

顿悟心平等。中间有相除。



**“依般若波罗蜜多故”。**

般若言智慧。波罗无所依。

心空性广大。内外尽无为。

性空无碍辩。三界达人稀。

大见明大法。皆赞不思议。



**“心无挂碍”。**

解脱心无阂。意若太虚空。

四维无一物。上下悉皆同。

来往心自在。人法不相逢。

访道不见物。任运出烦笼。



**“无挂碍故无有恐怖”。**

生死心恐怖。无为性自安。

境忘心亦灭。性海湛然宽。

三身归净土。八识离因缘。

六通随实相。复本却还源。



**“远离一切颠倒梦想”。**

二边纯莫立。中道勿心修。

<font style="color:red">见性生死尽。菩提无所求。</font>

<font style="color:red">身外觅真佛。颠倒一生休。</font>

静坐身安乐。无为果自周。



**“究竟涅槃”。**

究竟无生性。清净是涅槃。

凡夫莫测圣。未到即应难。

有学却无学。佛智转深玄。

要会无心理。莫着息心源。



**“三世诸佛”。**

过去非言实。未来不为真。

现在菩提子。无法号玄门。

三身同归一。一性遍含身。

达理非三世。一法得无因。



**“依般若波罗蜜多故，得阿耨多罗三藐三菩提”。**

佛智深难测。慧解广无边。

无上心正遍。慈光满大千。

寂灭心中巧。建立万余般。

菩萨多方便。普救为人天。



**“故知般若波罗蜜多，是大神咒是大明咒”。**

<font style="color:red">般若为神咒。能除五蕴疑。</font>

烦恼皆断尽。清净自分离。

四智波无尽。八识有神威。

心灯明法界。即此是菩提。



**“是无上咒”。**

无上称最胜。拔济为群迷。

摩诃三界主。愿广起慈悲。

能顺众生意。随流引化迷。

人人起彼岸。由我不由伊。



**“是无等等咒”。**

佛道成千圣。法力更无过。

真空灭诸有。示现化身多。

来为众生苦。去为世间魔。

劫石皆归尽。唯我在娑婆。



**“能除一切苦，真实不虚”。**

佛愿慈心广。世世度众生。

弘法谈真理。普劝急修行。

回心见实相。苦尽见无生。

永息三恶道。坦荡乐里里。



**“故说般若波罗蜜多咒”。**

故说真如理。未悟速心回。

六贼十恶灭。魔山合底摧。

神咒除三毒。心花五叶开。

果熟根盘结。步步见如来。



**“即说咒曰：羯谛羯谛。波罗羯谛。波罗僧羯谛。菩提萨婆诃”。**

羯谛本宗纲。扶机建法幢。

如来最尊胜。凡心莫等量。

无边无中际。无短亦无长。

般若波罗蜜。万代古今常。












































