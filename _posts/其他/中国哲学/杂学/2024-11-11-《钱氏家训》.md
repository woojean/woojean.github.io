---
layout: post
title:  "《钱氏家训》"
date: 2024-11-11 00:00:01
categories: 其他
tags: 杂学
excerpt: ""
---

* content
{:toc}


## 个人篇
心术不可得罪于天地，言行皆当无愧于圣贤。
曾子之三省勿忘， 程子之四箴宜佩。
持躬不可不谨严 ，临财不可不廉介。
处事不可不决断， 存心不可不宽厚。
尽前行者地步窄 ，向后看者眼界宽。
花繁柳密处拨得开，方见手段；
风狂雨骤时立得定，才是脚跟。
能改过则天地不怒 ，能安分则鬼神无权。
读经传则根柢深 ，看史鉴则议论伟。
能文章则称述多， 蓄道德则福报厚。


## 家庭篇
欲造优美之家庭 ，须立良好之规则。
内外六闾整洁， 尊卑次序谨严。
父母伯叔孝敬欢愉， 妯娌弟兄和睦友爱。
祖宗虽远，祭祀宜诚 ；子孙虽愚，诗书须读。
娶媳求淑女，勿计妆奁； 嫁女择佳婿，勿慕富贵。
家富提携宗族，置义塾与公田；岁饥赈济亲朋，筹仁浆与义粟。
勤俭为本，自必丰亨；忠厚传家，乃能长久。

## 社会篇
信交朋友，惠普乡邻。
恤寡矜孤，敬老怀幼。
救灾周急，排难解纷。
修桥路以利从行，造河船以济众渡。
兴启蒙之义塾，设积谷之社仓。
私见尽要铲除，公益概行提倡。
不见利而起谋，不见才而生嫉。
小人固当远，断不可显为仇敌； 君子固当亲，亦不可曲为附和。

## 国家篇
执法如山，守身如玉。
爱民如子，去蠹如仇。
严以驭役，宽以恤民。
官肯著意一分，民受十分之惠。
上能吃苦一点，民沾万点之恩。
利在一身勿谋也，利在天下者必谋之。
利在一时固谋也，利在万世者更谋之。
大智兴邦，不过集众思；大愚误国，只为好自用。
聪明睿智，守之以愚；功被天下，守之以让。
勇力振世，守之以怯；富有四海，守之以谦。
庙堂之上，以养正气为先；海宇之内，以养元气为本。
务本节用则国富，进贤使能则国强。
兴学育才则国盛，交邻有道则国安。





