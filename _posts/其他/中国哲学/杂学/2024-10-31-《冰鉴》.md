---
layout: post
title:  "《冰鉴》"
date: 2024-10-31 00:00:02
categories: 其他
tags: 杂学
excerpt: ""
---

* content
{:toc}


# 神骨章第一

语云：「脱谷为糠，其髓斯存。」神之谓也。「山骞不崩，惟石为镇。」骨之谓也。一身精神，具乎两目；一身骨相，具乎面部。他家兼论形骸，文人先观神骨。开门见山，此为第一。

相家论神，有清浊之辨。清浊易辨，邪正难辨。欲辨邪正，先观动静。静若含珠，动若水发；静若无人，动若赴敌；此为澄清到底。静若荧光，动若流水，尖巧喜淫；静若半睡，动若鹿骇，别才而深思；一为败器，一为隐流，均之托迹二清，不可不辨。

凡精神，抖擞时易见，断续处难见。断者出处断，续者闭处续。道家所谓收拾入门之说，不了处，看其脱略；做了处，看其针线。小心者，从其做不了处看之，　节阔目，若不经意，所谓脱略也。大胆者，从其做了处看之，慎重周密，无有苟且，所谓针线也。二者实看向内处，稍移外便落情态矣，情态易见。

骨有九起：天庭骨隆起，枕骨强起，顶骨平起，佐串骨角角，太阳骨线起，眉骨伏犀起，鼻骨芽起，颧骨丰起，项骨平伏起。在头以天庭骨、枕骨、太阳骨为主；在面以眉骨、颧骨为主。五者备，柱石器也；一，则不穷；二，则不贱；三，动履小胜；四，贵矣。

骨有色，面以青为主，少年公卿半青面是也。紫次之，白斯下矣。骨有质，头以联者为贵。碎次之。总之，头无恶骨，面佳不如头佳。然大而缺天庭，终是贱品；圆而无串骨，半为孤僧；鼻骨犯眉，堂上不寿。颧骨与眼争，子嗣不立。此中贵贱，有毫厘千里之辨。



# 刚柔章第二

既识神骨，当辨刚柔。刚柔即五行生克之数，名曰先天种子。不足用补，有余用泄。消息直与命通，此其皎然易见。五行有合法。木合火，水合木，此顺而合。顺者多富，即贵亦在浮沉之间。金与火仇，有时合火，推之水土皆然，此逆而合；逆者，其贵非常。然所谓逆合者，金形带火则然，火形带金，则三十死矣；水形带土则然，土形带水，则孤寒老矣；木形带金则然，金形带木，则刀剑随身矣。此外牵合，俱是杂格，不入文人正论。

五行为外刚柔，内刚柔则喜怒、伏跳、深浅者是。喜高怒重，过目辄忘，近粗。伏亦不伉，跳亦不扬，近蠢。初念甚浅，转念甚深，近奸。内奸者，功名可期。粗蠢各半者，胜人以寿。纯奸能豁达者，其人终成。纯粗无周密者，半途必弃。观人所忽，十得八九矣。



# 容貌章第三

容以七尺为期，貌合两仪而论。胸腹手足，实接五方；耳目口鼻，全通四气。相顾相称则福生；如背如凑，则林林总总，不足论也。

容贵整，整非整齐之谓。短不豕蹲，长不茅立，肥不熊餐，瘦不鹊寒，所谓整也。背宜圆，腹宜突坦，手宜温软，曲若弯弓，足宜丰满，下宜藏蛋，所谓整也。五短多贵，两大不扬，负重高官，鼠行好利，此为定格。他如手长其身，身过于体，配以佳骨，定主封侯；罗纹满身，胸有秀骨，配以妙神，不拜相即鼎甲。

相貌家有清、古、奇、秀之别，　之不必，须看科名星、阴骘纹为主。科名星，十三岁至三十九岁随时而见；阴骘纹，十九岁至四十六岁随时而见。二见全，大物也；得一亦贵。科名星见于印堂眉彩，时隐时见，或为刚针，或为小丸，尝有光气，酒后及发，怒时易见。阴骘纹见于眼角，阴雨便见，如三叉样，假寐时最易见。得科名星蚤发，得阴骘纹迟发。二者全无，前程莫问。阴骘纹见于喉间，又主子贵；杂路不在此格。

目者面之渊；不深则不清。鼻者面之山；不高则不灵。口阔而方，禄千锺；齿多而圆，不家食。眼角入鬓，必掌刑名。项见于面，终身钱谷：此贵征也。舌脱无官，橘面不显。文人不伤左眼，鹰准动便食人：此贱征也。


# 情态章第四

容貌者，骨之余，常佐骨之不足。情态者，神之余，常佐神之不足。久注观人精神，乍见观人情态。大家举止，羞涩亦佳；小儿行藏，跳叫愈失。大旨亦辨清浊，细处兼论取舍。

人有弱态，有狂态，有　懒态，有周旋态。飞鸟依人，情致婉转，此弱态也。不衫不履，旁若无人，此狂态也。坐止自如，问答随意，此懒态也。饰其中机，不苟言笑，察言观色，趋吉避凶，此周旋态也。皆根其情，不由矫枉。弱而不媚，狂而不哗，　懒而真诚，周旋而健举，皆能成器；反此，败类也。大概亦得二三矣。

前者恒态，又有时态。方与对谈，神忽他往；众方称言，此独冷笑；深险难近，不足与论情。言不必当，极口称是；未交此人，故意诋毁；卑庸可耻，不足与论事。漫无可否，临事迟回；不甚关情，亦为堕泪；妇人之仁，不足与谈心。三者不必定人终身。反此以求，可以交天下士。


# 须眉章第五

须眉男子。未有须眉不具可称男子者。「少年两道眉，临老一林须。」此言眉主蚤成，须主晚运也。然而紫面无须自贵，暴腮缺须亦荣：郭令公半部不全，霍嫖姚一副寡脸。此等间逢，毕竟有须眉者十之九也。眉尚彩，彩者，杪处反光也。贵人有三层彩，有一二层彩者。所谓文明气象，宜　爽不宜凝滞。一望有乘风翔舞之势，上也；如泼墨者，最下。倒竖者，上也；下垂者，最下。长有起伏，短有神气；浓忌浮光，淡忌枯索。如剑者掌兵权，如帚者赴法场。个中亦有征范，不可不辨。他如压眼不利，散乱多忧，细而带媚，粗而无文，最是下乘。

须有多寡，取其与眉相称。多者，宜清、宜　、宜缩、宜参差不齐；少者，宜健、宜光、宜圆、宜有情照顾。卷如螺蚊，聪明豁达；长如　索，风流荣显；劲如张戟，位高权重；亮若银条，蚤登廊庙：皆官途大器。紫须剑眉，声音洪壮；蓬然虬乱，尝见耳后；配以神骨清奇，不千里封侯，亦十年拜相。他如：辅须先长终不利、人中不见一世穷、鼻毛接须多晦滞、短髭遮口饿终身，此其显可见耳。



# 声音章第六

人之声音犹天地之气，轻清上浮，重浊下坠。始于丹田，发于喉，转于舌，辨于齿，出于唇，实与五音相配。取其自成一家，不必一一合调。闻声相思，其人斯在，宁必一见决英雄哉！

声与音不同。声主张，寻发处见；音主敛，寻歇处见。辨声之法，必辨喜怒哀乐：喜如折竹当风，怒如阴雷起地，哀如石击薄冰，乐如雪舞风前，大概以轻清为上。声雄者，如钟则贵，如锣则贱；声雌者，如雉鸣则贵，如蛙鸣则贱。远听声雄，近听悠扬，起若乘风，止若拍瑟，上上；大言不张唇，细言若无齿，上也；出而不返，荒郊牛鸣；急而不达，深夜鼠嚼；或字句相联，喋喋利口；或齿喉隔断，喈喈混谈；市井之夫，何足比数？

音者，声之余也，与声相去不远，此则从细处曲中见直。贫贱者有声无音，尖巧者有音无声，所谓「禽无声、兽无音」是也。凡人说话是声，其散在左右前后是音。开谈若含情，话终多余响，不惟雅人，兼称国士；阔口无溢出，尖舌无窕音，不惟实厚，兼获名高。



# 气色章第七

面部如命，气色如运。大命固宜整齐，小运亦当亨泰。是故，光焰不发，珠玉与瓦砾同观；藻绘未扬，明光与布葛齐价。大者主一生祸福，小者亦三月吉凶。

人以气为主，于内为精神，于外为气色。有终身之气色，少淡、长明、壮艳、老素是也。有一年之气色，春青、夏绿、秋黄、冬白是也。有一月之气色，朔后森发，望后隐跃是也。有一日之气色，早青、昼满、晚停、暮静是也。

科名中人，以黄色为主，此正色也。黄云盖顶，必掇大魁；黄翅入鬓，进身不远；印堂黄色，富贵逼人；明堂素净，明年及第。他如眼角霞鲜，决利小考；印堂垂紫，动获小利；红晕中分，定产佳儿；两颧红润，骨肉发迹。由此推之，足见一斑矣。

色忌白，忌青。青尝见于眼底，白尝发于眉端。然亦有不同：心事忧劳，青如凝墨；祸生不测，青如浮烟；酒色惫倦，白如卧羊；灾晦催人，白如傅粉。又或青而带紫，金形遇之而飞扬；白而有光，土庚相当亦富贵；又不在此论也。最不佳者：太白夹日月，乌鸟集天庭；桃花散面颊，頳尾守地阁。有一于此，前程退落，祸患再三矣。


余家有冰鉴七篇，不著撰人姓名。宛似一子，世无刻本，恐其湮没也。观人之法，孔有焉廋之辞，孟有眸子之论。圣贤所重，吾辈其可不知乎？此篇固切于用非同泛书，亦无赏其文辞云尔。南海吴荣光荷屋氏并识。

