---
layout: post
title:  "《识仁篇》"
date: 2017-04-05 00:12:02
categories: 其他
tags: 宋明理学
excerpt: ""
---

* content
{:toc}
学者须先识仁。

仁者，浑然与物同体，义、礼、智、信皆仁也。识得此理，**以诚敬存之而已，不须防检，不须穷索**。若心懈，则有防；心苟不懈，何防之有！理有未得，故须穷索；**存久自明**，安待穷索！

此道与物无对，“大”不足以明之。天地之用，皆我之用。孟子言“万物皆备于我”，须“反身而诚”，乃为大乐。若反身未诚，则犹是二物有对，以己合彼，终未有之，又安得乐！《订顽》意思，乃备言此体，以此意存之，更有何事。“必有事焉而勿正，心勿忘，勿助长”，未尝致纤毫之力，此其存之之道。若存得，便合有得。盖良知良能，元不丧失。以昔日习心未除，却须存习此心，久则可夺旧习。此理至约，惟患不能守。既能体之而乐，亦不患不能守也。









